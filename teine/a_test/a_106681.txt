www.advent.ee	 Heitke kõik oma mure tema peale, sest tema peab hoolt teie eest! 1Pe 5,7 Issanda hoolitsus on üle kogu loodu. Ta armastab neid kõiki ja ei eelista kedagi, kui välja arvata, et eriliselt kaastundlik on Ta nende suhtes, kes peavad kandma raskeimaid koormaid. Jumala lapsed kohtuvad siin elus katsumuste ja raskustega. Kuid nad peavad kandma endale määratud osa rõõmsalt, meenutades, et kõik, mida maailm andmata jätab, kingib Jumal ise neile nende suurimaid unistusi järgides. Just siis, kui jõuame elu kitsaskohtadeni, ilmutab Ta oma väge ja tarkust, vastates innukatele palvetele. Olge kindlad Temas kui palvetekuuljas ja neile vastajas Jumalas. Ta ilmutab end teile isikuna, kes võib aidata igas hädaolukorras. Tema, kes lõi inimese ja andis talle imelised füüsilised, vaimsed ja vaimulikud võimed, ei astu tagasi, kui on vaja hoida elu, mille Ta on andnud. Tema, kes on meile andnud oma Sõna - elupuu lehed - ei hoia endale teadmisi, kuidas toita inimlapsi, kes on vaimulikus näljas. MH 199 Mõned inimesed ootavad kannatusi või suurendavad neid, mis juba olemas. Seetõttu on nende silmad pimedad ning nad ei näe õnnistusi, mille eest peaks tänulik olema. Kui nad kohtavad raskusi, eemalduvad nad pideva kurtmise ja rahulolematuse tõttu Jumalast, selle asemel, et otsida Temas ainsat abiallikat. Kas käitume õigesti, olles sedavõrd uskmatud? Miks oleme nii tänamatud ja usaldamatud? Jeesus on meie sõber; kogu taevas huvitub meie heaolust ning meie hirmud ja murelikkus kurvastavad Jumala Vaimu. Me ei tohiks taanduda üksindusse, mis vaid kurnab ja kulutab meid ega aita sugugi katsumusi paremini taluda. // Jeesus kutsub vaevatuid ja koormatuid: “Tulge minu juurde kõik, kes olete vaevatud ja koormatud, ja mina annan teile hingamise! Võtke enda peale minu ike ja õppige minult, sest mina olen tasane ja südamelt alandlik ja te leiate hingamise oma hingedele.” Mt 11,28-29. Jumalas leiame puhkuse ja rahu. PP 293-4