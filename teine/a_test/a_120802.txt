www.advent.ee	 Kirjandusevangelistil esineb oma tõeraamatute levitamise töös mitmeid võimalusi jutustada kuuldavalt Jumala armastusest või palvetada vaikselt Jumala juhtimise ja abi eest. "Niipea, kui armastuse ja õrnusega Jeesuse nime mainitakse, tõmbuvad Jumala inglid ligemale, et südant pehmendada ja taltsutada" (Ellen G. White, "Kolportööritöö", lk 112). Vaikne palve ja hetk mõtisklemist Jumala suure armastuse üle aitasid ühe Mehhiko kirjandusevangelisti raskest olukorrast välja. Vend Martinez jõudis hilisel pärastlõunal ühte koju, kus majaperenaine tortillasid (pannkooke) valmistas. Ta abikaasa raius majast üsna palju eemal puid. Kirjandusevangelist esitles oma raamatut, kuid ei saanud seda naisele müüa, sest naine ei soovinud ilma abikaasa loata tehingut teha. Meie vend oli väsinud ja tahtis puhata ning abikaasa tagasitulekut oodata, kuid naine nõudis, et ta minema läheks. Ta selgitas, et mees on väga armukade ja kuumavereline ning et töölisel poleks tark jääda, nii et mees koju naastes ta eest leiaks. Kuid kirjandusevangelist oli väga väsinud, sest oli kogu päeva ühest talupidamisest teise kõndinud, ning anus võimalust sinna jääda ja puhata, kuni majaperemees koju jõuab. Naine ütles: "Mu mees on väga paheline. Ta on bandiit ja on mitu inimest tapnud. Kui ta tagasi tuleb ja teid siit eest leiab, ei võta ta ühtki seletust vastu, vaid tapab kõigepealt teid ja seejärel mind, nii et palun lahkuge kohe." Kuid meie tööline usaldas Jumalat ja ütles seda ka sellele heale naisele. Siis astus ta aiaväravast välja ja istus oma raamatukuhjaga sinna samasse varjulisse kohta maha, samas kui naine aina veenis, et ta oma teed läheks. Kui puuraidur tuli, uuris ta kohe vend Martinezilt, mida ta seal teeb. Vastuseks tuli: "Ma olen Jumala sõnumitooja ja mul on teile midagi öelda." Mees sõnas uratades: "Mul on teile ka üks sõnum – minge jalamaid minema või ma raiun teid oma mateetega neljaks tükiks." Samal ajal teritas ta oma mateetet.