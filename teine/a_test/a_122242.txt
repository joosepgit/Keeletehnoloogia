arvamus.postimees.ee	 Kogenud kriisijuht Euroopa Liit jäi ilma juhita! hüüdsid Kesk-Euroopa ajalehed kolmapäeval pärast seda, kui liidu eesistuja Tšehhi valitsus parlamendis häältega 96:101 kukutati. REKLAAM Kukutatud peaminister Mirek Topolánek ise jäi rahulikuks ja esines veel järgmisel päeval europarlamendis USAd südamepõhjani vihastanud avaldusega, et Atlandi ookeani teisel kaldal toimuv majanduse elavdamine on puhas põrgutee. Topoláneki rahu ja euroliidu selgesõnaline toetus päästis ilmselt ka suuremast hädaldamisest ja paanikast. Näiteks Saksamaa ajakirjandus ründas Tšehhit tõsiselt ja pani koos Prahaga ühte patta kogu Ida-Euroopa, kus poliitikud ei suutvat kriisiajal koostööd teha. Tšehhi poliitikas karastunud Topolánekil on püsivas kriisis organisatsiooni juhtimisega kogemusi. Kukutatud peaministri avakabinetil ei õnnestunud vahetult pärast 2006. aastal toimunud valimisi võita seadusandjate usaldust, kuna alamkoja 200 häält jagunesid täpselt pooleks. Olukord, kus Topolánek juhtis ajutist valitsust, kestis kuid. Euroliitu juhib Tšehhi ilmselt samuti tema kehastuses siiski vaid juuli alguseni, kui eesistujaks saab Rootsi.