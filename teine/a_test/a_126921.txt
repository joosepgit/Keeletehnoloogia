www.advent.ee	 "Et sa mu silmis oled kallis ja auline ja et ma sind armastan..." (Jesaja 43:4). Üks kirjandusevangelist külastas ühte väga armsat lesknaist, kes elas täiesti omaette väikeses majakeses. Ta oli selgelt raamatutest huvitatud, kuid tal polnud raha. Pärast lühikest järelemõtlemist otsustas ta osta viieteistdollarilise Piibliraamatu. Tal oli anda ainult viis dollarit. Seda kirjandusevangelistile ulatades ütles ta: "Ma palvetan ja küsin Jumalalt, kas Ta saaks mul aidata ülejäänud raha enne esmaspäeva saada." See juhtus reedel ja, inimlikult olukorrale mõeldes, oli sellel lesknaisel võimatu esmaspäevaks kuskilt kümmet dollarit leida. Esmaspäev jõudis kätte ja kirjandusevangelist läks tagasi väikese lesknaise koju, nagu lubatud. Naine oli kodus. Ta nägi eemalt kirjandusevangelisti majale liginemas ja jalutas suure naeratusega väravale vastu. Kirjandusevangelist mõistis kohe, et Jumal oli sellega jälle hakkama saanud. Kindlana lükkas naine käe taskusse, tõmbas välja kümnedollarilise rahatähe ja ulatas selle raamatumehele. Siis jutustas ta talle loo, kuidas Jumal oli tema eest hoolitsenud. "Sa lahkusid siit reedel," ütles ta. "laupäeva õhtul polnud mul raamatu jaoks ikka veel raha ja ma üritasin aru saada, kuidas Jumal selle mulle muretseb. Ma olin kindel, et Ta ei jäta vaest leske hätta. Laupäeva öösel, kui ma palvetasin, kõlas mu uksel koputus. Ma läksin alla ja seal seisis mees, kelle heaks mõne aja eest töötasin. Ma olin teda nähes väga üllatunud ja kutsusin ta sisse. Siis rääkis ta mulle, mis oli juhtunud ja miks ta tuli. Ta ütles: "Mul ei olnud viimase ajani õrna aimugi, et su abikaasa on surnud. Mind häiris mõte, et ma ei maksnud sulle piisavalt, kui sa minu juures töötasid. Mulle tuli tunne, et sul on vaja kümmet dollarit. See tunne oli nii tugev, et ma ei saanud kolm ööd magada. Siin on sulle kümme dollarit. Ma tahan jälle magada saada." Ja nii, päevast päeva, töötavad ja sekkuvad taevased saadikud kulisside taga, et vastata pühendunud kirjandusevangelistide ja nende klientidest sõprade palvetele. Jumalal on tuhandeid viise meid aidata, millest meie ei tea midagi – see on väga tõeline tõotus. Palve on vägev, kuid ehk ka kõige rohkem hüljatud relv Jumala laste arsenalis. Jumal tahab nii väga, et läheneksime Talle siiras, lihtsas usus nagu väikesed lapsed oma isale. Ta tahab nii väga avada meile taeva aknaid, kui me vaid laseksime. Palvetagem täna selle usu pärast, kui anname end jälle Tema tahte võimusesse ja Tema töö tegemiseks. Olgu see täna sinu siiras palve. Pea meeles, et sina (ja kõik teised) oled kallis ja auline Tema silmis ja et Ta armastab sind.