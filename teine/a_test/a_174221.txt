www.bioneer.ee	 Palav suveaeg avaldab mõju ka loomadele ning seetõttu tuleks neile osutada ka enam tähelepanu. Suvekuumuses tuleb tavalisest rohkem jälgida, et loomadele oleks tagatud piisav kogus värsket vett ning võimalus varjuda kuuma päikese eest. Lemmikloomi ei tohiks kindlasti jätta paika, kus puudub ilmastikutingimuste eest kaitset pakkuv varjualune. Väliskeskkonna liiga kõrge temperatuuri korral ei suuda loom end ise jahutada ning kehatemperatuur hakkab kiiresti tõusma. Kuumal päikesepaistelisel päeval ei ole soovitav minna loomaga ka pikemale jalutuskäigule. Pikemad jalutuskäigud ja treeningud tuleks kuumal päikesepaistelise päeval sättida varahommikusse ja hilisõhtusse, kui on juba jahedam. Pikemale jalutuskäigule või autosõidule minnes tuleks võtta kindlasti loomale kaasa juua ning hele rätik, mida saab märjaks kastetuna loomale jahutamiseks pähe panna. Soovitav oleks väga kuumal suvepäeval pikemale autosõidule loomaga mitte minna. Looma kehatemperatuuri tõustes hakkab tal halb, järgneb kuumarabandus ning see omakorda tingib teadvuse kaotamise, mis võib lõppeda looma surmaga. Kuumarabanduse tunnused on kiire hingamine, kael õieli, keel suust väljas, ilastamine, nõrkus, kehatemperatuur üle 41 kraadi C, südame pekslemine, erepunased limaskestad, oksendamine, kõhulahtisus, šokk, uimasus, tasakaalu- ja teadvusekaotus. Kerge kuumarabanduse vastu aitab loomale külma vee (mitte jääkülma) andmine ja temperatuuri kiiremaks alandamiseks kastmine jaheda veega. Märjaks tuleks kasta ka looma pea või panna pea peale külmakott vältimaks ajuturse tekkimise ohtu. Kasuks tuleb ka looma jalgade masseerimine parandamaks vereringet. Vajadusel tuleks kindlasti pöörduda veterinaararsti poole.