www.naisteleht.ee	 Ja kes on öelnud, et lapsele peab raamatuid valima ainult lasteosakonnast? On lapsi, kes huvituvad sisekujundusest, jahindusest või kokandusest — neile tasub tuua ka vastavasisulisi trükiseid. «Kõige olulisem on, et lapsel säiliks lugemishuvi.» Kui lapsel pole lugemise vastu huvi, ei saa ka eeldada, et see tekiks üleöö. Siiski on kindel, et lapsevanema ja lapse koostöö viib varem või hiljem sihile! Maili Vesiko-Liinev annab mõned head nipid, kuidas laps lugemise juurde suunata. Käes on koolivaheaeg, alustage nende juurutamisega kohe! Võta lapse jaoks iga päev kas või pool tundi, mil sa ei tegele millegi muuga. Huvitu tema asjadest. Ära õpeta ega proovi teda suunata tegevusele, mis sinu arust on meeldiv ja kasulik, vaid tegutse koos temaga. Kui laps soovib sinuga arvutimänge mängida, tee seda — näita, et aktsepteerid tema valikuid ja hobisid. Ainult siis usaldab ta sind vastu. Mõtle, mis last huvitab. Pealtnäha võivad talle meeldida ainult arvutimängud, aga nende kaudu leiabki üles teemad, mis teda enam köidavad, näiteks loodus, tehnika, autod jne. Just selle põhjal saad valida koju raamatuid. Loe ette! Ka siis, kui laps käib juba koolis. Valige koos raamat. Kui laps punnib vastu, öelge kavalalt, et loete ette tema kohustuslikku kirjandust — siis ta ei pea ju ise lugema. Kui laps nõustub, on ta kuulamisest peagi lummatud ja vastupanu kaob. Käige koos raamatukogus ja -poes ning valige raamatuid. Ära hakka last õpetama ega talle moraali lugema, veetke lihtsalt koos mõnusalt aega. Loo koju lugemispesa. Vaadake lapsega üle, kus teie kodus raamatuid hoitakse. Sorteerige, parandage ja eksponeerige neid paremini. Võimalusel sättige ruum nii, et laps saaks istuda mugavalt just lugemiseks mõeldud toolis. Vaadake koos lapsega tema lemmikfilmi ja pärast uurige samateemalist raamatut. Või kuulake koos plaadile loetud jutte ja lehitsege samal ajal raamatut. Või võtke üks teema, mis last huvitab, ning otsige infot internetist ja siis raamatutest. Leia aega jutustada põnevaid lugusid. Eriti hea, kui jutustad ümber mõnd raamatut. Kui lapsel tekib loo vastu huvi, saab ta seda ka ise raamatust lugeda. Kui laps on tehnikasse tõeliselt kiindunud, tutvusta talle e-raamatut. Küsi, mis talle selle juures meeldib või ei meeldi ning mis mulje see jätab tavalise raamatuga võrreldes. Ole eeskuju! Leia aega lugeda kodus raamatut nii, et laps näeb. Vali raamat, mida tõenäoliselt naudid, mitte selline, mida kirjanduse õpetaja on kunagi kohustuslikult soovitanud. Laps tunneb ja näeb kohe, kas emale-isale meeldib lugeda. Tunnusta last. Uuringud näitavad, et paremad lugejad on need, kes arvavad, et nad on head lugejad. Kui lapsevanem tunnustab last igal võimalikul viisil, kui laps loeb, paraneb ta enesehinnang ja ta soovib rohkem lugeda. Oluline on kiita konkreetselt, näiteks: «Kiidan sind, et jaksasid selle loodusõpetuse tekstülesande läbi lugeda.» Merle Luik Miks peaks lugema? «Laps, kes on raamatuga varasest east tuttav ja kellele meeldib lugeda, saab tõenäoliselt ka koolis paremini hakkama, lugemisprobleemist võivad aga välja kasvada õpiraskused,» juhib Maili Vesio-Liinev tähelepanu lugemisharjumise olulisusele. Kui lugemisega on tekkinud probleemid, tasub abi otsida lugemisspetsialistidelt, et laps varakult abi saaks. Neljandas klassis õppivat Carolinet võib tema ema Christina sõnul julgesti raamatusõbraks nimetada. Carolinele meeldib lugeda nii väga, et vahel teeb ta seda salaja, padja all. Tutvunud Maili Vesiko-Liinevi soovitustega, nõustub Christina nendega täielikult. Näiteks loevad nad Carolinele siiani raamatuid ette ja tütre raamatud on tema toas riiulis! Kui hull asi siiski on? Naistelehe palvel viis Eesti Lugemisühing läbi «välkuuringu» ühes Paide kooli kolmandas klassis. Tulemused polnud sugugi kehvad, vastupidi – kui emad-isad viitsiksid lapsele natukenegi aega pühendada ja neid raamatute juurde suunata, loeksid lapsed hea meelega! Näiteks kui küsisime, mida lapsed selsamal päeval oma vaba ajaga pihta oleksid tahtnud hakata, vastas kaheksa last, et läheks õue, kuus hakkaks lugema, viis istuks arvuti taha ja viis tegeleks millegi muuga. Lugejad olid suisa teisel kohal! Küsimusele, kuidas nad valivad lugemiseks raamatut, vastas suurem osa lapsi, et lehitsevad seda ja siis otsustavad. Võrdselt mõjukad on õpetaja ja klassikaaslaste soovitused, eelviimasel kohal oli raamatukogutädi soovitus ja kahjuks viimasel vanemate nõuanded. Kuidas on lood raamatute ostmisega? Kahele lapsele osteti viimati uus raamat üle-eelmisel aastal, eelmisel aastal osteti raamat seitsmele lapsele. Mõni aeg tagasi ehk suvel ja sel sügisel sai raamatu seitse last, eelmisteks jõuludeks neli. Kaks last said raamatu kaks nädalat tagasi ja üks nädalavahetusel.