www.naisteleht.ee	 piimavahustaja Piimavahustajad: F: Helin Loik Kohvikus maksab caffe latte kena kopika. Kodus saab seda valmistada tunduvalt odavamalt, kui jätad väljas ühe piimakohvi joomata ja investeerid selle raha hoopis imepisikesse miksrisse. Ühed eksperdid soovitavad kohvi sisse vahustamiseks tarvitada madala rasvasisaldusega, teised vastupidi rammusat piima. Meie valisime korraliku 3,5protsendilise piima, sest kes seda lahjat piimalurri ikka juua tahab. Ühed õpetavad, et piima tuleb kuumutada enne, teised, et pärast vahustamist. Keema ei tohi piima aga kummalgi juhul lasta, siis vaht ei püsi. Proovisime läbi kõik variandid, kuid mingit vahet ei märganud. Pidime hoopis tunnistama, et piima vahtu saamine on paljuski õnneasi ja ka sama vahustajaga ning pealtnäha sama tehnikaga võib ükskord tulla tugevam, teinekord pehmem vaht. Veel selgus, et piim läheb paremini vahtu, kui kasutad kitsast pikka kruusi ja hoiad seda kergelt viltu. Vahustamise ajal liiguta visplit ringikujuliselt. Ära tõsta vahustajat piima seest välja, sest siis pritsib piim igas ilmakaares laiali, kuid ära hoia ka päris põhjas, vaid pigem pinna lähedal — siis tekib vaht kõige kergemini. Vaht kalla valmis kohvile. Latte tegemiseks sobib hästi presskannus valmistatud kohv. N-ö pätikohvist ei maksa latte’t teha, sest puru tõuseb piimavahu alla. Kui kohvikus võid kohvi vahu alt enne ära rüübata, siis koduste vahenditega nii püsivat vahtu ei saavuta. Kergelt vahune piim aga maitseb ikka paremini kui tavaline. Ja takkapihta saab piimavahustajat kasutada veel ühel õilsal eesmärgil — omleti jaoks munade lahti löömiseks. Kerttu Jänese