www.naisteleht.ee	 Jahukastmed jaotatakse jahu pruunistusastme järgi heledateks (valgeteks) ja tumedateks (pruunideks). Kui restoranikokad kasutavad kastme tegemiseks lihajääkidest, ürtidest ja köögiviljast pikki tunde keedetud kastmepõhju (fonde), siis kodukoka varustusse kuulub enamasti kastme paksendaja (nisujahu), natuke rasvainet ja vedelik. Sulata pannil rasv ja lisa jahu kohe, kui vaht on kadunud. Ära lase rasval pruunistuda, sest siis võib jahu minna kõrbema ja muutuda teraliseks. Väherasvase pruuni kastme saad prae valmistamisel tekkinud leemest. Parim kastmejahu on tavaline poolsõre nisujahu, sobib ka sepikujahu. Kuuma valge kastme valmistamisel võid jahu segada sooja või külma rasva sisse, aga ka külma vedeliku hulka. Hea abimees: kaanega purk Esimesel juhul kuumuta pannil rasvaine, siis lisa nisujahu ning kohe seejärel vedelik kastet vispliga pidevalt segades. Teisel viisil kastet valmistades tuleb jahu ja vedelik eraldi anumas korralikult läbi segada. Võid selleks kasutada segistit, kuid samahästi ka kõige tavalisemat kaanega klaaspurki. Kui segad kastmepaksendajat tassis, pane tassi esmalt jahu ja lisa sellele vähehaaval vedelik. Kui jahusegu on valmis, kalla see kastme vedeliku hulka, samal ajal kastet soojendades ja pidevalt segades. Hauta kastet mõned minutid mõõdukal kuumusel. Kui kaste tundub paks, lisa vedelikku, ja kui jäi liiga vedel, keeda ilma kaaneta, et vedelik aurustuks. Aja õli väikese keedunõu põhjas madalal kuumusel tuliseks. Raputa juurde jahu ja lase sel puukahvliga pidevalt segades helepruuniks küpseda. Tõsta pann tulelt, kalla ühekorraga juurde külm vesi ja sega ühtlaseks. Tõsta kaste pliidile tagasi, kuumuta segades kuni paksenemiseni ja lase 7–8 minutit haududa. Lisa vähehaaval hapukoor, lase korraks peaaegu keema tõusta, maitsesta.