www.naisteleht.ee	 «Ükski heategu ei jää karistamata,» muigab Viljandi tüdruk Ranele Raudsoo nukralt. Ta andis abivajajatele elamiseks oma maja, ent «tänutäheks» tuli tal üürnike järelt mustust koristada ning maja võtmeid mööda Eestit taga otsida. Ranele (22) räägib oma loo selleks, et panna teistelegi südamele: enne kui kellelegi appi tõttate, uurige abistatava tausta. 2009. aasta oktoobris nägi ta «Võsareporteri» saadet, kus räägiti perest, kes pidi seitsmekesi — pereema, tema viis last ning elukaaslane — ära mahtuma 16 ruutmeetrile (Naisteleht ei avalda pereema nime, et kaitsta laste privaatsust — toim). Avala südamega Ranelele läks nähtu hinge. Ta ise elab ja elas ka siis Viljandis, ent oli mõni aeg tagasi saanud vanaisalt päranduseks maja linnast 15 kaugusel Pärsti vallas. Nõnda siis helistas Ranele saate tegijatele, et tal oleks sellele perele natuke avaramat pinda pakkuda. «Ütlesin, et see pole küll teab mis suurem asi maja, aga parem ikka kui see, kus nad praegu elavad.» Maja on ehitatud eelmise sajandi kahekümnendatel aastatel, elekter on sees, vett peab väljast tooma. Vaid mõne sammu kaugusel majast voolab oja, veel paar sammu edasi sätendab päikeses võrratu metsajärv. Pood, lasteaed ja kool jäävad viie kilomeetri kaugusele, kohalikke lapsi viib ja toob koolibuss. Ka Viljandiga on bussiühendus olemas. Teises Eesti otsas elanud viie lapse ema teatas, et neile on pakutud veel ühte maja, ning veidi aja pärast sõitiski proua Lõuna-Eestisse, et mõlemad kohad üle vaadata. «Ma olen selline, et kui võtan mõne projekti käsile, siis tahan võimalikult palju ja hästi teha,» räägib Ranele. Nii leidis söakas tüdruk ühe firma, kes oli nõus kolima suure pere Viljandimaale tasuta (hinnakirja järgi oleks see maksma läinud rohkem kui 12 000 krooni). Ta käis ka ehitus- ja remondiärides, kes kõik andsid tasuta tapeete, värve ja muid vahendeid, et majale pisut värskem ilme anda. Kuna abivajajate peres olid mõlemad täiskasvanud töötud, tundus loogiline, et neil on aega ja tahtmist maja kallal nokitseda. Pereema oli rõõmsalt nõus, ütles teisele majapakkujale ära ning mullu jaanuaris koliski pere sisse. Kolimispäeval nähtu pani Ranelet küll pisut imestama. Esiteks oli pereema elukaaslane kohale jõudes purupurjus. «Hakkasin autos õlut jooma, aga tee oli nii pikk ... ega ma muidu ei võta,» ütles mees vabanduseks ja jäi laua äärde magama. Teiseks tundus Ranele kummaline, miks laseb pererahvas kolimisfirma meestel rassida ega pane ise ühegi asja tõstmiseks kätt külge. Tüdruk otsustas siiski mitte kohe midagi arvama või hukka mõistma hakata — pereema jättis muidu ju üsna asjaliku mulje. Inimesed läinud, asjad alles «Ütlesin neile kohe, et mina ei hakka teid siin kontrollimas käima, tahan lihtsalt teada, et majal katus peal ja teil kõik hästi on,» räägib Ranele. Paari nädala pärast läks ta elektrinäitu võtma ning vaatama, kas saab ehk veel millegagi aidata. «Siis pereema vabandas, et näe, me pole jõudnud kõike veel lahtigi pakkida,» meenutab tüdruk. Kuigi majas on kolm tuba, olid kõik seitse elanikku end sisse sättinud ühte magamistuppa. «Ju olid nad nii harjunud ...» Midagi otseselt murettekitavat silma ei jäänud, lapsed lasid ringi nagu rõõmsad sipelgad. Hiljem rääkis pereema Ranelele, et neil läheb igati kenasti. Nad tegid isegi naabriga diili, et saavad temalt osta maamune ja piima — ei pea poest tooma. Alles hiljem jõudsid tüdrukuni kuuldused, et naabritelt võeti hoopis võlgu, mida tagasi ei makstud. Märtsis helistas Ranele taas pereemale, et küsida, millal võib tulla elektrinäitu võtma, naine aga ei vastanud telefonile. Lõpuks sõitis Ranele kohale ja koputas, aga keegi ei avanud. Aknast sisse piiludes tabas teda jahmatus: põrandal olid kastid ja pambud, asjad olid nagu kolimiseks kokku pandud, aga maha jäetud. Oli ka näha, et elanikud on siit juba mõne aja eest lahkunud. Muide, muu hulgas oli katuselt alla võetud ja sisse pakitud ka Ranele paigaldatud SAT-TV-taldrik. Kuna pereema Ranele kõnesid vastu ei võtnud, helistas majaomanik lõpuks ühelt teiselt numbrilt. Sellele kõnele vastati. «Küsisin, et mis toimub, kas te jääte siia majja või ei jää — viimasel juhul ma pean mõtlema, mida majaga edasi teha,» jutustab ta. Vastuseks kõlas arusaamatu häma: «Oh, ma ei tea, mis ma teen, ma pean üldse elu üle järele mõtlema, mul on probleeme ...» Kui Ranele seepeale päris, mis naisele muret teeb, vastas too, et ei taha sellest rääkida. Ranele helistas veel mitu korda, ent pereema suust ei tulnud ikka midagi konkreetset. Lõpuks ütles Ranele naisele, et ta tahaks maja võtmeid tagasi. «Mhmh, küll me kunagi toome,» kõlas vastus, millele tegusid ei järgnenud. Pärast mitmeid telefonikõnesid sai Ranele lõpuks võtmed kätte pereema vennalt, aga pidi neile ise järele sõitma. Masendav koristuspäev Selleks ajaks oli suvi käes. Ranele võttis paar kaaslast appi ja läks maale koristama. Seal tabas teda mitu üllatust. Pere oli maha jätnud nõud, laste mänguasjad, osa riideid, isegi pesumasina («Parem kui mul kodus on!» muigab majaomanik) ning kõik laste kooliasjad: vihikud, päevikud, õpikud. Vaid hiiglasuur lameekraaniga teler, ilmselt pere kõige kallim vara, oli kaasa võetud. «Vedasime siis nende asjad lauta — ütlesin pereema vennale, et seal need seisavad ja tulgu järele, kui tahab,» sõnab Ranele. Aasta jooksul pole pere oma maise vara vastu huvi tundnud, küll aga helistati Ranelele koolist ning küsiti, ega tema ei tea midagi kaotsiläinud õpikutest — väikeses ja pidevalt sulgemisohus koolis on tõesti iga raamat arvel. Nõnda siis korjas Ranele mahajäänud tavaarist õpikud välja ning viis kooli tagasi. Koristuspäeval kogetu paneb Ranele aga siiani vastikusest värisema. Lahkunud elanike asju kokku kraamides leidis ta voodist padja alt kaks kasutatud Pampersit. Ent see polnud veel kõige hullem. Majas oli biokäimla, mis õige kasutuse korral on väga puhas ja mittehaisev leiutis. Kuna aga pere polnud hügieeninõudeid täitnud, tuli majaomanikul — vabandage nüüd väga! — koristada seisnud sitta, millest vaglad välja vingerdasid. «See oli kahtlemata kõige rõvedam asi, mida ma olen elus näinud ja tegema pidanud,» tunnistab tüdruk. Peale selle pidi Ranele oma majja heast südamest elama võetud inimeste kohta veel mõndagi ebameeldivat kuulma. Lisaks juba mainitud võlgadele tuli välja, et lapsed ei jõudnud tihti kooli ja lasteaeda ning juba varasemas elukohas hoidis lastekaitse perel silma peal. Nii kahtlustabki Ranele nüüd, et pereema poolt saates räägitud lood, kuidas neid eelmises kohas kiusati ja sugugi ei aidatud, ei pruukinud päris tõele vastata. Kui Ranele maja tühjana leidis, tundis ta esmalt üllatust. «Kõigepealt mõtlesin: mis neil viga on? Kui mul oleks viis last ega midagi muud ning keegi annaks mulle lihtsalt maja elamiseks, siis hoiaksin sellest kümne küünega kinni!» imestab ta siiani. «Mulle on tegelikult siiani müstika, miks nad ära läksid.» Pereemalt pole Ranele ühtegi asjalikku põhjendust saanud, naise vend mainis vaid, et pood olevat kaugel olnud, ka polevat olnud sõpru, kellega suhelda. «Aga ta ju nägi, milline see koht on, kui siin maja vaatamas käis!» Pealegi — kui siinse elu ja käikudega sai hakkama tüdruku suhkruhaige vanaisa, siis võiks ju eeldada, et olme ei käi ka tervetel täiskasvanutel üle jõu. Hiljem valdas Ranelet lihtsalt kahetsus. «Mille nimel ma nägin vaeva, milleks ma käisin mööda ettevõtteid ja küsisin neile abi?» Ta arvab nüüd, et ju ongi olemas selline liik inimesi, kes ise millegi nimel ei pinguta, käivad ainult, käsi pikal, abi lunimas ning eeldavad, et neid peabki aitama. «Ma ei taha inimestele öelda, et ärge aidake, aga kindlasti soovitan enne tausta kontrollida,» rõhutab Ranele. Vaatamata kurvale kogemusele annaks ta nüüdki veel oma maja abivajajatele elamiseks, aga ainult korralikele inimestele. Ja nii palju tegi läbielatu südame kõvemaks küll, et enam tüdruk kellelegi ise abi pakkuma ei jookse. Eve Jaakson Kommentaarid väga tubli ja asjalik tüdruk. kahju küll, et nii läks. omal ka kogemus samast ooperist, olin ise välismaal aastaks õppimas ja sõbera õde tuli maalt tallinnasse tööd otsima. lubasin ka tal siis oma korteris elada kuna üürilist polnud ja mõtlesin, et ikkagi sõbra sugulane jne. võlgu õnneks midagi ei jäänud aga tagasi tulles oli nii mõnigi asi katki, igalpool asjade all ja vahel vedeles kommi ja küpsise pakke ja näha oli et koristatud oli kaua aega tagasi. ühesõnaga mitte meeldiv kogemus. sõber küll vabandas pärast ja lubas kulusid kompenseerida, neiukese enda poolt ei saanud aga ei vabandust ega tänu. tema puhul võib küll vabanduseks pidada suhteliselt noort vanust aga ise mõtlen küll et poleks ka 18aastasena nii teinud kui keegi oleks oma kodu mulle tasuta kasutada andnud.