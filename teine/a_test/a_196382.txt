www.advent.ee	 Loodame, et see üritus on impulsiks lähedasemaks suhteks Jumalaga. Kuulame rahulikku muusikat; mõtiskleme selle üle, kuidas on võimalik Jumalat leida ja Temaga suhelda; kuulame praktilisi kogemusi ja näpunäiteid; toome oma konkreetsed soovid ja igatsused palvesoovide laekasse ning paneme selle siis Jumala ette. Tervitustega astuvad üles erinevate kristlike konfessioonide esindajad Põltsamaalt. Soovime teha kogu ürituse ja ka selle palveosa võimalikult vastuvõetavaks ka neile, kes ehk varem polegi palvetanud. Irene Vari loeb katkendeid oma äsjailmunud romaanist, mis muuhulgas ka n.-ö esimese palve temaatikat puudutab. Ürituse lõpuosas kutsume üles neid, kes tunnevad kutsumust teiste eest või teistega koos palvetada, oma missiooni ühiskonna ees alanud aastal täitma. Nimelt soovime alustada projekti Telefonipalve 2007, et trükkida visiitkaarte vabatahtlike telefoninumbritega, kes usaldusliinina oleksid valmis teisi palves teenima. Kogu ürituse vältel on organiseeritud programm lastele kolmes vanuserühmas. Õpitakse palvelaulu, vaadatakse nukunäidendit ja tehakse muudki huvitavat. Lahkumise aega määratud ei ole, sest loodame, et pärast jumalateenistust pakutavate suupistete juures jätkub juttu kauemaks ja omavahelistes vestlustes palvekogemustest rääkides saab Jumala nimi eriliselt austatud.