www.naisteleht.ee	 Valu vaigistamiseks: Väike lihasvalu ei tee halba ja selle viib kõige kiiremini uus trenn, aga kui valu ei lase normaal­selt elada, tuleks appi võtta lihtsad abivahendid, näiteks põhjalikumad venitused, massaaž ja saun.: F: PantherMedia/Scanpix Kõik me teame, kuidas pärast trenni annavad endast märku lihased, mille olemasolust meil aimugi polnud. Teame ka legende, kuidas valust pääseda: tuleb, hambad ristis, hommegi treenida või spordist kaarega mööda käia. Mida teha? Arigato spordiklubi peatreener Monica Lauri ütleb, et päev või kaks pärast trenni tekkiv lihasvalulikkus on tavaliselt ülemäärase treeningkoormuse, harjumatute liigutuste ja lihaspinge tagajärg. Sel võib olla kaks põhjust. Esiteks: suurel koormusel treenides lihased väsivad ja neisse kuhjub piimhape, mis aktiveerib valusensorid. Teiseks võivad lihaste kasvamise käigus tekkida nende kiududes väikesed rebendid ja rakkudes mikrotraumad, mis põhjustavad valu. Valu kimbutab kõiki Muide, lihasvalu pole sugugi vaid pühapäevasportlaste mure. See kimbutab aeg-ajalt ka tippsportlasi. «Trenni tehes soovitakse ikka kehalist vormi arendada. Selleks tõstetakse treeningute intensiivsust, aga vahel tehakse seda liiga innukalt ning tagasiside lihasvalu näol ongi siis antud,» selgitab Monica. Aga rohkem saavad lihasvalu tunda muidugi harva treenijad, möönab Monica. Nemad riskivad iga kord trenni tehes ülekoormusega: kui puhkepaus on olnud kehale liiga pikk ja lihaste ainevahetus taandunud algtasemele, siis on iga trenn nagu uus algus. See ei tohiks aga nii olla. «Tervisesportlase trenn peab olema selline, millest taastumine ei nõua erilisi vahendeid ning ebamugav lihaste väsimustunne või valulikkus kaob kiiresti,» õpetab Monica. Ent mida teha, kui valu siiski kimbutab: kas trennist viilida, kuni valu on kadunud, või täie rauaga edasi sportida? Monica ütleb, et tugeva trenni tõttu tekkinud kudede mikrotraumad paranevad tavaliselt paari päevaga ning tervise seisukohast ohtlikud ei ole. Treeningu intensiivsust siiski tõsta ei maksa, sest see võib viia tõelise ülekoormusseisundini. Mõistlikum on teha paaripäevane paus ja tegeleda aktiivselt taastumisega. Kõige lihtsamad ja käepärasemad meetodid valust jagusaamiseks on n-ö kogu keha protseduurid. Mis millal aitab? Kui lihas ei tee valu ainult liigutamisel, vaid tuikab pidevalt, on tõenäoliselt põhjuseks põletikud ning tursed, mille vastu aitab külmaravi: hoia valutava lihase peal kaks kuni neli korda päevas jääkotti. Kui valutav lihasegrupp ei puneta ega ole turses ja annab tunda ainult liigutades, võib kasutada soojendavaid kompresse ja salve. Soe kompress tõstab koe temperatuuri, intensiivistab ainevahetust ja muudab lihased elastsemaks. Sama efekt on saunal. Infrapunasaunas tungib soojus kehasse eriti hästi, lõdvestab lihased, aktiveerib vereringet ja ainevahetust ning aitab organismil vabaneda laguproduktidest. Massaažidest soovitab Monica spordimassaaži, sest selles tegeldakse peale pehmete kudede ka liigestega. Selle tulemusena on taastumisprotsess ja seega ka töövõime paranemine kiirem. Muidugi on kasulik osaleda mõnes väikese koormusega rühmatreeningus, näiteks algajate pilateses, kus tehakse kergeid venitusi. Triin Raestik Väldi valu juba eos! Muidugi saab treeningkoormust planeerida ka nii, et lihased ei hakka valutama. Selleks tuleb treenida mõõdukalt ja vältida üksikute liiga intensiivsete harjutuste tegemist. Alustajate puhul kehtib Monica kinnitusel vanarahvatarkus: tasa sõuad, kaugele jõuad! See tähendab, et treenima peab regulaarselt, alustades kerge koormusega, suurendades tasapisi treeningute arvu ja alles seejärel koormusi. «Ainult regulaarselt treenides hakkab kehaline vorm paranema, lihaste ainevahetus areneb ning lihased muutuvad järjest vastupidavamaks.» Kirsimahl ja kohv viivad valu? USAs Oregoni tervise- ja teadusülikoolis tehtud uuring näitas, et lihasvalu saab leevendada kirsimahlaga! Illinoisi ülikooli professor Robert Motl aga tõestas, et treeningujärgset lihasvalu vähendab kofeiin. Treener Monica Lauri on nende uuringutega kursis. «Kirsimahla kohta arvatakse, et selles leiduval antotsüaanil on põletikku ärahoidvaid ja valuvaigistavaid omadusi. Seetõttu toimibki kirsimahl nagu valuvaigisti,» ütleb Monica. Sama lugu olevat kofeiiniga. Monica on veendunud, et teadlaste tööd pole mõtet vaidlustada, kuid samas ta ka ei usu neisse ülemäära. Kel on tahtmist, see võib ju teadlaste väited kirsimahla ja kohvi valuvähendavast toimest omal nahal järele proovida.