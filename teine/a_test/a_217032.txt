arvamus.postimees.ee	 Jüri Laurson: leinamuusika elektritarbijale Tänapäeval ei kujuta keegi elu ette ilma elektrita, kuid elektrist puudust tunneme alles siis, kui valgus on kustunud, arvuti ei tööta, raadio ei mängi jne. Elektrienergia tarbijateni jõudmise eest peab hoolt kandma Eesti Energia. Riigiettevõte Eesti Energia aga ei ole ekstreemolukordades valmis tarbijaid elektriga varustama. Seda näitas kujukalt novembrikuu lumetorm, mis jättis üle 30 000 elektrikliendi mitmeks päevaks elektrita. Tuleb välja, et 80 protsendil juhtudel oli avariide põhjuseks puude langemine liinidele. See tähendab, et liinitrasside korralikul hooldamisel oleks ligi 24 000 elektrikliendil elekter ka lumetormi ajal alles jäänud. Rikete kõrvaldamise venimist põhjendati sellega, et tormi ajal ei pääsenud elektrikud tõstukitega rikkekohtadele ligi, sest teed olid umbes, põldudel pinnas külmumata ja lumi sügav. Selline põhjendus on tänapäeva tehnika juures naeruväärne. Eesti Energia juhtkonnal oli juba enne tormi teada, et liinitrassid on hooldamata ja liinid kehvas seisukorras, kuid katastroofiolukorras ei võetud klientide elektriga varustamise kindlustamiseks midagi ette. Selles olukorras, kui rikete kõrvaldamine venis, oleks võrguettevõttel pidanud varuks olema niipalju elektrigeneraatoreid, et ekstreemolukorras oleks neid vajadusel saanud jagada eriti elektrist sõltuvatele klientidele (farmid, katlamajad, pumbamajad, haiglad, koolid, lasteaiad jne). Näib, et Eesti Energia lihtsalt petab tarbijaid, kui lisab kliendi elektriarvele võrguteenuse eest kopsaka tasu ka halvasti tehtud või tegemata jäetud liinide hooldustööde korral. Kas tõesti arvab Eesti Energia juhtkond, et võib seni võrguteenuse eest tasu võtta, kuni elektron veel kuidagi traadil püsib? Samas paneb jahmatama Eesti Energia naeruväärne kompensatsioon tarbijale elektrivooluta oleku aja eest – 125 kuni 375 krooni pluss põhjendatud kahjunõue hukkunud looma või rikki läinud seadme eest. Arvestamata on jäetud, et tänapäeval töötavad inimesed kodudes arvutitel ja nende jaoks on kaks–neli ööpäeva ilma elektrita kaos. Veelgi hullem on loomafarmidega, kus isegi ööpäevane elektrienergia puudumine põhjustab katastroofi. Avariilises olukorras pole tarbijal kusagilt abi saada ja Eesti Energia Tallinna kontori lühinumbril helistamisel mängib helistaja kulul lõputu leinamuusika. Arvan, et niikaua, kuni keegi tehtud apsakaid omast taskust kinni ei maksa, on tarbija sageli ilma vooluta ja tema hädakisa ei kuule keegi. Arvestades eespool toodut, peaks Eesti Energia järgmise aasta nimetama üleriigiliseks liinitrasside kaitsevööndite puhastamise aastaks. Eeskuju võiks näidata hästimaksustatud Eesti Energia juhtkond, keda saaks aasta lõpus nimetada aasta meesteks ja tegu aasta teoks.