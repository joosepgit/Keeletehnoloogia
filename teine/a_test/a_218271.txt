www.naisteleht.ee	 Leia jõulukink! Jõulubasaaril on kohal käsitöömeistrid igast Eesti nurgast, nii et võid soetada endale jõulukaunistusi, aga ka oma kallimatele Haapsalu salle, küünlaid, ehteid, kunsti, mänguasju, taimeteesid, mett ja palju muud. Läti õunakook Inara Eihenbauma Vaja läheb: 1 muna, õunu, mannat, piima, võid, hapukoort, õli Tee nii: Koori ja viiluta õunad, laota ühtlaselt madalasse koogivormi ja raputa üle õrna suhkru- ning mannakihiga. Laota järgmine kiht õunu ja puista peale suhkrut-mannat. Tee selliseid kihte nii palju, kuni jõuad peaaegu vormi servani. Aja võitükid pealmise õunakihi peale laiali ning kalla kõik üle piimaga nii, et õunad saaksid õrnalt kaetud. Vahusta muna suhkruga, sega sisse hapukoor ning vala kõige peale. Küpseta 180 kraadi juures umbes 30–40 minutit. Serveeri jäätisega! Saksa meekook Claudia Dornieden Vaja läheb: 150 g võid, 150 g tumedat šokolaadi, 200 g jahvatatud sarapuupähkleid või mandleid, 4 muna, 80 g mett, soola, 0,5 pakki küpsetuspulbrit, 0,5 pakki piparkoogimaitseainet Tee nii: Sulata või, šokolaad ja mesi kuumal veevannil. Klopi munad lahti ja nirista sisse jahutatud mee-šokolaadi-võisegu. Lisa riivitud pähklid või mandlid, sool ja vürtsid. Sega hoolikalt läbi. Kalla tainas koogivormi ja küpseta 190 kraadi juures 30 minutit. Jahuta ja dekoreeri sulašokolaadi, pähklite ja mandlitega. Rumeenia täidetud seafilee Codruta Grigorescu Vaja läheb: 2 seafileelõiku, 100 g sibulat, 100 g seeni, 250 g seguhakkliha, soola, pipart, paprikapulbrit, peterselli Tee nii: Prae hakitud sibulad ja seened pannil väheses oliiviõlis läbi. Lisa hakkliha, sega ja maitsesta soola, pipra, paprikapulbri ja vähekese hakitud peterselliga. Lõika mõlema fileetüki sisse väike tasku ja täida seguga. Aseta fileetükid pannile. Kata pann fooliumiga ja küpseta ahjus 180 kraadi juures umbes 1,5 tundi. Eemalda kaas ja küpseta 200 kraadi juures veel 30 minutit. Prantsuse pirnikook Sophie Besnier Vaja läheb: pirne, 50 g suhkrut, 1 muna, 250 ml piima ja tainaks 125 g suhkrut, 100 g jahu, 60 g võid Tee nii: Alusta taina valmistamisest. Selleks sõtku kõik taina koostisained kokku ühtlaseks massiks. Kata koogivorm küpsetuspaberiga ja aja sellele tainas ühtlaselt laiali. Servad tõsta üles, et täidis koogi alla ei valguks. Laota puhastatud ja tükeldatud pirnid tainale. Sega kokku munad, suhkur ja piim ning kalla ettevaatlikult pirnide peale. Küpseta ahjus 200 kraadi juures umbes 30 minutit. Kook peab saama isuäratavalt pruunikas. Rootsi safranikuklid Helena Kjellberg Vaja läheb: 3 dl piima, 0,5 tassi võid , 20 g presspärmi, 280 g hapukoort, 10 g safranipulbrit, 2/3 tassitäit suhkrut, 0,5 tl soola, 7,5 tassitäit jahu, 1 tassitäis rosinaid, 1 muna Tee nii: Kuumuta piima ja võid väikesel pannil, kuni või on sulanud ja temperatuur saavutanud 39 kraadi. Murenda pärm kaussi ja kalla peale soe piim. Sega, kuni pärm on lahustunud. Lisa safran, suhkur, sool ja 7 tassitäit jahu. Sega tainast nii kaua, kuni see muutub läikivaks ja siidjaks ning hakkab kausi küljest lahti lööma. Kata tainas rätikuga ja lase umbes 40 minutit kerkida. Kata kaks-kolm ahjuplaati küpsetuspaberiga. Riputa tööpinnale pisut jahu, kummuta peale tainas ja jaota see umbes 35 tükiks. Rulli iga tükike pikaks «vorstikeseks» ja kääna näiteks S-kujuliseks kukliks. Aseta kuklid pannile ja pista iga kukli külge ka natuke rosinaid. Kata rätikuga ja lase kuklitel veel umbes 30 minutit kerkida. Samal ajal pane ahi 220 kraadi juurde soojenema. Määri kuklikesed lahti­klopitud munaga üle ja küpseta ahjus umbes 10 minutit või kuni kuklid on isuäratavalt kollased. Serveeri soojalt!