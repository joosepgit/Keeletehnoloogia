www.naisteleht.ee	 Janika (36) on poja esimestest võimlemissaavutustest nii palju innustust leidnud, et plaanib sügisel omanimelises võimlemisklubis ka väikeste poiste rühma avada. Soovijaid peaks jätkuma. «Kuigi poja päkasirutus on võimlejalik, ei taha me poistest iluvõimlejaid teha, vaid nende painduvust ja koordinatsiooni arendada. Kui vanemaks saavad, otsustavad ise, millise alaga edasi tegelda,» sõnab Janika. «Igatahes kuluvad võimlemises saadud oskused igal alal ära.» Kuigi maailmas peetakse isegi meeste iluvõimlemise meistrivõistluseid, tunnistab Janika, et mehi iluvõimlemas vaadata on temalgi veider, nii et profi - iluvõimlejat Carl Akselist vaevalt saab. «Aga teised spordialad on sama vahvad,» ütleb ema. Võimlema hakkas Carl Aksel spordiklassis käiva üheksa-aastase õe Carmeli eeskujul, kes õhtul koduski puhata ei mallanud ja muudkui edasi harjutas. Tema järgi väikevend oma trenni tegema õppiski. Kui esimest korda spagaadi tehtud sai, oli poiss väga õnnelik. «Ta on meil vahva. Energiat jagub nii palju, et ei tea, kuhu seda panna,» lausub ema. Poeg võimlema! Janika mõlemad lapsed on võimlemise sees üles kasvanud, lausa paarinädalaselt treeningutele kaasa võetud. «Sundinud ma neid pole, võimelda on nad ise tahtnud,» rõõmustab ema. Spordiklassis õppiv Carmel käib edukalt ema jälgedes – võistlustel on ta peaaegu alati esikolmikusse jõudnud. «Tal on head eeldused,» sõnab Janika. Küllap emalt päritud? «Küllap tõesti,» naerab Janika, kel praegugi pole probleemi spagaati visata või kurikatega trikke teha. Lemmikvõimlemisvahendit Carmelil veel pole. «Kurikad ehk, või pall,» oletab ema. «Muidugi on pisikeste tüdrukute lemmik lint – seni, kuni avastavad, kui raske sellega võimelda on!» Kas seda hirmu pole, et tütar tahab ema eeskujul profitee valida? Janika teab ju, mida see tähendab: palju tööd ja trenni, vähe lõbustusi – ent tema ei kahetse. Kui lapsed tegelevad spordiga, käivad laagrites ja tunnevad sellest kõigest rõõmu, on neil oht halvale teele minna palju pisem, on Janika veendunud. Kui aga tütar ükspäev veendunult teataks, et kõik, päkad varna, enam treenida ei taha, vaid seob oma tuleviku hoopis muu alaga, siis toetab Janika teda ka selles otsuses. Toetav pere Janika abikaasa Kaupo Kallemaa, kes tegeleb Dieseli ja Calvin Kleini rõivaste maaletoomisega, on küll lapsena sporti teinud, ent muidu trennifanaatik pole. «Jumal tänatud, vähemalt on kodus ka muust kui võimlemisest rääkida,» muigab Janika. «Aga ta toetab minu tegemisi ja mõistab, miks vahel on vaja kodust ära olla ja nii palju organiseerida.» Praegu ongi Janika päevad eriti kiired, homme-ülehomme ees seisvate võimlemisvõistluse «Miss Valentine 2007» korraldamiseks tuleb aega näpata öötundidestki. «Ausõna, vahel näen hirmuunenägusid, et miski jääb tegemata. Aga tulemus, ilus ja suur võimlemisüritus, on seda väärt,» tunnistab ta. Meie jutuajamise ajalgi heliseb Janika telefon lakkamatult: tuleb korraldada külaliste majutust, ajada spordiklubi igapäevaasju ja vaadata üle oma rühma võimlejate kostüümidele kleebitud pärlikesed. Kõik sujub.