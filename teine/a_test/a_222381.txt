www.advent.ee	 Õiget tabab palju õnnetusi, aga Issand tõmbab tema neist kõigist välja” (Ps 34:20). Olime üsna hiljuti abiellunud, kui soovisime teises linnas elavaid sugulasi külastada. Kuna ilm oli ilus, siis otsustasime minna mootorrattaga. Mina juhtisin, abikaasa istus külgkorvis. Hommikul enne teeleasumist lugesime Piiblist: Õiget tabab palju õnnetusi, aga Jehoova tõmbab tema neist kõigist välja.” See oli tolle päeva hommikuvalvesalm. Piibel ei taha sellega öelda, et õnnetusi peab ilmtingimata juhtuma, vaid et need võivad juhtuda isegi õigetele, aga Jumal toob nad neist välja. Nii olime meiegi kaugel mõttest, et meiega peaks sel reisil midagi juhtuma, aga juhtus. Tagasiteel jõudsime järele meist aeglasemalt liikuvale veoautole, mis pidurdas, ja kuna ma ei hoidnud piisavat pikivahet, sõitsin talle tagant sisse, külgkorviga osaliselt auto alla. Kuna kiirus polnud suur, siis polnud ka õnnetuse tagajärjed väga rängad. Minul polnud midagi viga, aga abikaasa kurtis kehas valu. Ilmselt oli tal maks mingil määral viga saanud, sest hiljem tuli tal oma maksa pärast mitmeid kordi arsti juures käia. Mõtlesin: kui Jumal poleks hoidnud, oleks kõik võinud lõppeda palju halvemini! Väljakutsutud miilits võttis minu juhiloa enda kätte, lasi kirjutada seletuskirja. Juhiluba jäi tema kätte ja ta andis mulle tõendi, millega tohtisin koju sõita. Veoautol oli ainult numbrituli katki. Mootorrattal olid purunenud tuuleklaasid ja esilatern, esihark oli kõver, kuid sõita sai. Paari päeva pärast sain autoinspektsioonist teada, millal pean komisjoni ette aru andma minema. Nagu tookord kombeks, peeti sellised komisjonid eranditult laupäeviti. Ütlesin, et ei saa tulla, ja lubasin nende otsusega rahul olla, milline see ka poleks. Sellega seoses jäi üks kartus. Tollal oli kombeks liiklusõnnetuste põhjustajad saata korduseksamitele, mis samuti peeti reeglina laupäeviti. Andsin asja Jumala kätte. Komisjon otsustas mind mitte korduseksamile saata, vaid trahvida mitte eriti suure summaga. Juhiluba käes, oli tarvis mootorratas korda teha. Varuosade osas valitses tollal defitsiit, aga sel päeval, mil mina poodi läksin, olid mulle vajalikud varuosad kõik olemas. Nii sain ka mootorratta korda. Meenus enne teeleasumist loetud piiblisalm: Õiget tabab palju õnnetusi, aga Jehoova tõmbab tema neist kõigist välja.”