www.naisteleht.ee	 Me kõik teame neid sündmusi, me kõik oleme neid koolis õppinud ja kõikvõimalikud dokfi lmid on need meile ajudesse söövitanud: Kolumbus avastas Ameerika, Newtonile kukkus pähe õun, Bell helistas oma sõbrale ja nii edasi. Maailma ajalugu on täis fantastilisi hetki ja päevi, mis on muutnud meie elu kapitaalselt. Hywell Williams on teinud subjektiivse valiku sündmustest, mis on tema meelest eriti põrutava tähtsusega. Ja neid on igaühel meist põnev endale aeg-ajalt uuesti meelde tuletada. Kui eelmises Farseeri triloogias oli peategelane Fitz veel väike poiss, siis teiseks osaks on ta kasvanud kenaks nooreks meheks. Ja seetõttu tuleb tal ohtralt lahendada probleeme armurindel, rääkimata probleemidest vaenlastega. Kõige tipuks ei suuda ta päris sinasõbraks saada oma vaistu ja taiuga – kõik nagu sooviksid temalt midagi, ent tema tahab elada oma lihtsat elu. Vahvatest seikluslikest raamatutest ei saa kunagi küllalt. Nii sobibki «Kuninglik salamõrtsukas» kõigi seiklejate riiulisse. Aga alustada võiks ikka esimesest osast. Siis läheb teine osa ludinal. Kujutage ette, et «Vaprate ja ilusate» perekond Forresterid ei tegele mitte moeäri, vaid kirjastamisega. Ja siis kujutage ette, et see sari antakse välja raamatuna – tulemuseks ongi «Kiusatusse» ehk jutuke ühe kirjastajate dünastia hullumeelsetest suhetest. Lyttonite peres on kõigil kellegagi kana kitkuda. Ükskõik kas vanade armusuhete, laste või töö pärast. Nii et möllu kui palju. Üks hea külg on raamatul ka: see algab põhjaliku nimekirjaga kõigist tegelastest ja nende omavahelistest armusuhetest. Sealt saab näpuga rida ajada ja kõik on selge. Kui seda poleks, oleks kõik sassis nagu Kört-Pärtli särk.