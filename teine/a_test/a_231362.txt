www.bioneer.ee	 Uma Pido korraldajad kuulutavad koostöös Eesti Kirjandusmuuseumi ja MTÜga Võru Noored Mehed välja uute võrukeelsete laulude võistluse Uma Laul II. Teemadering on küll vaba, kuid korraldajate eriline ootus on sel korral seotud lastelauludega. Võistlusele oodatakse omakeelseid ja -loomingulisi uusi laule, mis on kuulajatele mõistetavad, omased ja kaasa laulma kutsuvad. Laulud võivad olla nii rahvalikus kui moodsas vormis. Ka võib neis olla ühendatud vana ja uus, näiteks regilaulud, mis räägivad tänapäevastest teemadest. Võistluse ajakava: väljakuulutamine 9. märtsil, laulude laekumise tähtaeg: 25. aprillil, võistluskontsert toimub 30. aprillil kell 16.00. Pokumaal. Võistlusele registreerumiseks tuleb saata laulu tekst ja soovi korral ka viis kirja või elektroonilisel teel korraldajatele. Lauluesitus võiks jääda umbes kolme minuti piiresse. Võistleb laul, mitte esitus. Hea, kui autor oma loodu ise ette kannaks. Soovi korral võib esitaja end pillil saata, ent see pole kohustuslik. Tegu ei ole ansamblite võistlusega. Töid hindab žürii, mille liikmed on tuntud muusikud ja Eesti Kirjandusmuuseumi esindajad. Parimaid laule auhinnatakse. Autasusid on pannud välja Eesti Kirjandusmuuseum, Maanteemuuseum, Savi turismitalu, Taevaskoja Salamaa, hotell Pesa, MTÜ Piusamaa, Pokumaa ja Nopri meierei. Kõik võistlusest osavõtjad saavad vabapääsme 29. mai õhtul toimuvale Uma Pido peakontserdile. Valik võistlusele esitatud lauludest kantakse ette Uma Pido päevaprogrammis 29. mail Põlvas. Lisaks žürii otsusele valitakse ka publiku lemmik. Võistlusele saadetud käsikirjad ja võistluskontserdi videosalvestus antakse üle Eesti Rahvaluule Arhiivile. Esimene võistlus oli 2008. aasta kevadel enne I Uma Pido. Võistlusele tuli 26 laulu ja tookordse võitja Aapo Ilvese üht võidulaulu "Lodi tuu ja lodi vii" laulavad segakoorid 29. mail 2010 Põlvas Intsikurmus toimuval II Umal Pidol. Loodetavasti annab seekordne võistlus samuti väärikat täiendust võrukeelsele lauluilmale.