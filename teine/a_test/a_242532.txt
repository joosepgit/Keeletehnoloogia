arvamus.postimees.ee	 Alo Lõhmus: sõnasõda krooni kursi üle viis vabaduse Poliitiline ja ajakirjanduslik mudaloopimine krooni kursi devalveerimise pärast viis Eesti 1933. aastal kriisi, mis hävitas mõne aasta vältel nii demokraatia kui ka iseseisvuse, kirjutab Alo Lõhmus. REKLAAM New Yorki tabab börsikrahh. USA ja Euroopa pangad ei julge enam uusi laene välja anda ning üritavad vanu laene tagasi kutsuda. Hinnad langevad, majandus külmub. Riigid sukelduvad protektsionismi ning kapital lahkub ebausaldusväärse mainega maadest. Euroopa panganduses puhkeb paanika, Läti krediidisüsteem kukub kokku. Kõlab justkui praeguse olukorra täpne kirjeldus, ometi on tegemist sündmustega aastail 1929–1931 ehk eelmise suure majanduskriisi algusaastail. Eestisse jõudis kriis 1930. aastal, mil maksejõuetuks muutus mitu panka. Kriisi edasisteks sümptomiteks olid laenuvõimaluste kadumine, eksportturgudele suunatud tööstuse kahanemine, kapitali väljavool, hindade langus ning majanduse üldine tardumine. 1931. aasta septembris devalveeris Suurbritannia oma naelsterlingi ning peatas kullastandardi kehtivuse. Pärast seda sammu hakkas osa Eesti poliitilisest eliidist mõistma ka Eesti krooni devalveerimise paratamatust. Kuid asjaliku arutelu asemel muutus teema poliitilise mudamaadluse objektiks. «Ajapikku muutus küsimus usudogmaks, kus kainel kaalumisel ei olnud enam kaasarääkimise õigust,» on kirjutanud ajaloolane Jaak Valge. Tema meelest jäi devalveerimise mõju 1930. aastate alguses rahvale ära seletamata ning osalt just seetõttu oli devalveerimine ebapopulaarne, mis tõi kaasa devalveerimisotsuse saatusliku hilinemise. Esimeste seas tajus devalveerimise möödapääsmatust Rahvusliku Keskerakonna juht Jaan Tõnisson. 1933. aasta 25. aprillil lahkus tema partei Konstantin Pätsi valitsusest ning samal päeval ilmunud Postimehe juhtkiri süüdistas senist valitsust muu hulgas deflatsioonilise majanduspoliitika ajamises. «Võtame kas või meie praeguse deflatsionistliku majanduspoliitika,» kurjustas Tõnisson Postimehe suu läbi. «Üldiselt arvatakse, et deflatsioon ei tohi kunagi kaua kesta, vaid peab esimesel võimalusel mõtlema tema pehmendamisele. Meil aga näib ta kõvenevat.» Postimehel oli õigus. «Kriisiajal kujunes välja nõiaring: tagasiminek nõudluses – tagasiminek investeeringutes – kasvav tööpuudus – edasine tagasiminek nõudluses,» kirjutas Valge 1997. aastal ajakirja Akadeemia augustinumbris ilmunud artiklis «Okkaline devalveerimine». See on just see nõiaring, mille eest hoiatatakse ka praegust deflatsiooni-innukat valitsust. Valitsuskriisi järel ametisse asunud Tõnissoni kabineti tähtsaimaks ülesandeks saigi krooni kursi revideerimine, ehkki avalikkuse ees lubas valitsusjuht krooni «kaitsta». Tõnisson lootis devalveerimise vajalikkuses järk-järgult veenda niihästi oma erakonnakaaslasi, teisi erakondi kui ka üldsust. 31. mail kutsus riigivanem Tõnisson ajalehtede juhtivad toimetajad kohvile ning avaldas lootust, et «meie ajalehed viibimata loobuvad avaldamast ja laiali laotamast alusetuid kuuldusi ja varjuheiteid meie rahaasutiste heale nimele ja soliidsusele». Ka erakondadelt palus valitsusjuht, et poliitilise võitluse käigus ei heidetaks sihilikku varju valitsuse püüete aususele. Kuid samaaegselt majanduskriisiga oli küpsemas poliitiline kriis. 1. juunil tervitasid vabadussõjalased Tõnissoni Vanemuises nii suure mürtsuga, et see kuulutas Tartus ja Tartu maakonnas välja kaitseseisukorra. Järgnevalt kukkus juuni alguses peetud rahvahääletusel läbi uue põhiseaduse eelnõu. Poliitilise olukorra pingestumine tähendas, et toonane erakondadega tihedalt seotud ajakirjandus laskis kõrvust mööda ka valitsusjuhi palve olla krooni teemadel ettevaatlik. Otse vastupidi, rünnakud majandust päästa üritava riigivanema vastu muutusid väga isiklikuks. Info krooni devalveerimise kavast imbus avalikkusse ning seda plaani seostati Tõnissoni enda ärihuvidega. «Riigivanemast J. Tõnissonist teame aga, et tema oma eluaeg on erilist huvi tunnud igasuguste laenamiste vastu,» õelutses Vaba Maa. «Tema arusaamise järele on ainult laenutarvitajad selleks aktiivseks elemendiks, kelle eest eriliselt hoolitseda tuleb. Teised on ainult selleks seal, et ikka ja jälle uuesti kärgesid täita, kuigi need järjekindlalt teiste poolt tühjendatakse.» Rahva Sõna leidis, et krooni devalveeritakse selleks, et «suurtes võlgades istuvad põllumehed ja äriringkonnad võiks omi võlgasid odava rahaga kinni maksta, et mõningad väljaveoärid võiks enam «puhast» teha ja rahaspekulandid segastes oludes kodanikke pügada». Nagu näha, elab tänastes internetikommentaarides edasi toonaste ajalehejuhtkirjade stiil ja retoorika. Kui riigikogu 28. juuni hommikul napi häälteenamusega krooni 35 protsendi võrra devalveeris, poodi riigivanem Tõnisson ajakirjandusliku võllapuu otsa. Rahva Sõna sisustas oma esikülje avaldusega «Meie süüdistame ja protesteerime!», milles tituleeriti riigivanemat sõnamurdjaks. Vaba Maa maalis lugejate ette troostitu tulevikupildi hindade tõusust ja suurte rahvahulkade elustandardi langusest, mis toob kaasa nii siseturu kokkutõmbumise kui ekspordimajanduse huku. Teisal väideti, et krooni devalveerimisele järgnenud valitsuse määrus kullaklausli tühistamisest teenis otseselt Tõnissoni enda Erika talul lasuvate võlgade vähendamise huve. Vaid Päevaleht oli (mõistagi lisaks Postimehele) leplik: «See on õieti esimene kord meie parlamendi ajaloos, kus rahvaesindus ja kogu rahvas kuuleb valitsuse esindajate suust varjamata tõtt. Seni on meid alati katsutud toita ilusate lubaduste ja heade lootustega, kujutades olukorda sarnasena, nagu ei oleks kuskil midagi katki, vaid, nagu kõik oleks kõige paremas korras.» Käremeelne Tõnisson vastas alatutele rünnakutele esmalt mõne lehe sulgemisega, siis aga 11. augustil üldise kaitseseisukorra kehtestamisega ning ajakirjanduse eeltsensuuri kehtestamisega. Ebapopulaarne devalveerimisotsus, mida ajakirjandus ei olnud suutnud ega tahtnudki rahvale selgitada, oli aga Tõnissoni populaarsuse täielikult hävitanud. Oktoobris kiitis rahvas heaks vabadussõjalaste välja pakutud põhiseadusprojekti ning solvunud Tõnisson astus tagasi. Rahvahääletuse tulemuse selgudes põletasid korporandid Tartus Postimehe numbreid ning karjusid Tõnissoni erakonna aadressil solvanguid. Eeltsensuuri alt vabanenud lehed valasid ühekorraga välja kogu sapi, mis valitsusjuhi aadressil kogunenud. Selleks ajaks, kui 1934. aastal hakkasid ilmnema devalveerimise esimesed positiivsed viljad, oli aga vaikiv ajastu juba alanud.