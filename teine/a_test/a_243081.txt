www.bioneer.ee	 Kuni järgmise aasta lõpuni kestab Läänemere riikides (sh Eestis) projekt, mille käigus korrastatakse rannaniite ja rannikulõukaid, et neis säiliksid mitmete linnuliikide elu- ja toitumispaigad. Eesti peab hoidma rannaniitude mitmekesisust Rannaniidud on ühed Eesti vanimad pärandkooslused, mis on kujunenud tuhandeid aastaid tagasi. Tegu on merest kerkinud maaga, mida põlluharimiseks kasutada ei saanud, küll aga sai seal loomi karjatada. Eestis on rannaniitude pindala viimase 50 aastaga drastiliselt vähenenud. Peamiseks põhjuseks on karjatamise ja niitmise vähenemine, mistõttu paljud kohad on roostunud ja võsastunud. 20. sajandi keskel oli meil ligikaudu 29 000 ha rannaniite, ent sajandi lõpuks küündis nende pindala umbes 5000 hektarini. Tulenevalt Eesti kohustusest kaitsta rannaniitude elurikkust on meil viimase 15 aasta jooksul rannaniitude hooldamiseks ja taastamiseks rakendatud mitmeid projekte. Rannaniitude majandamine ongi pigem looduskaitseline kui maamajanduse küsimus. Üks ulatuslikumaid projekte on Läänemere rannikulõugaste elupaigakomplekside kaitse ja taastamine. Projekti lühinimi on LIFE BaltCoast, see algas 2005. aastal ja kestab kuni 2012. aasta lõpuni. Projekti eesmärk on kaitsta ja taastada Läänemere rannikulõugaste elupaiku Eestis, Rootsis, Leedus, Poolas ja Saksamaal – kokku 34 alal. (Rannikulõukad on madalad, merega ajutiselt ühenduses olevad rannikuveekogud, mis on tekkinud madalate abajate ja lahtede eraldumisel merest maa kerkimisega. Enamasti ümbritsevadki rannikulõukaid rannaniidud.) Projekti käigus hinnatakse Eesti projektialad, antakse nende kohta majandussoovitusi ning koostatakse kaitsekorralduskavad; tehakse karjaaedu; muretsetakse alade hooldamiseks loomi; lõigatakse roogu ja võsa; puhastatakse lõukaid; rajatakse või puhastatakse kõrele ja paljudele linnuliikidele vajalikke väikseid veesilmi ning haritakse maaomanikke ja loomapidajaid.