www.advent.ee	 Me jõudsime sellele maale, kuhu sa meid läkitasid. See voolab tõesti piima ja mett, ja siin on selle viljad. 4Ms 13:27. Seni olid maakuulajad oma sõnu kõnelnud usus; vaadake aga, mis järgnes. Olles kirjeldanud maa ilu ja viljakust, hakkasid kõik maakuulajad peale kahe suurendama Kaanani vallutamisega kaasnevaid raskusi ja ohte. Nende uskmatus laotas kogudusele sünge varju. Tõusis meeleheite-halin ja segunes nurinahäälte segadikuga. Kaaleb mõistis olukorda ja tegi omalt poolt kõik, et ustavuseta kaaslaste halba mõju nurjata. Ta ei vaielnud öeldule vastu. Linnade müürid olid tõepoolest kõrged ja kaananlased tugevad. Kuid Jumal oli tõotanud maa anda Iisraelile. “Mingem siiski sinna ja vallutagem see,” veenis Kaaleb, “sest me suudame selle alistada!” Kümme maakuulajat aga katkestasid teda ja maalisid takistusi veel tumedamates värvides kui enne. “Me ei või minna selle rahva vastu,” kuulutasid nad, “sest ta on meist vägevam.  Kogu see rahvas, keda me seal nägime, on pikakasvulised inimesed. Ma nägime seal hiiglasi, Anaki poegi hiiglaste soost: me olime iseendi silmis nagu rohutirtsud ja samasugused olime meie ka nende silmis.” Õigupoolest pidanuks inimesi võrdlema rohutirtsudega kõrvutatuna Issanda, Iisraeli Jumalaga. Kõnelda selliselt aga iisraellastest Kaananis nähtud inimestega võrrelduna tähendas maakuulajate usupuudust. Iisraellaste poolel olid võimsad taevased väed. Tema, kes pilvesambasse mähkunult oli juhtinud nad läbi kõrbe, võitles nende eest. Nad olid näinud Tema väe ilmnemist Punase mere ääres, kui Tema sõna peale vesi lahknes ja lõikas neile selge tee merre. Ometi lubasid maakuulajad Tõotatud Maa kaitsemüüridega linnu nähes hiilida südamesse uskmatusel, ning nad pöördusid koguduse juurde tagasi aruandega, milles polnud usku. Lugu näitab, missugusesse meeleheitesse võib uskmatus inimesed paisata. Mu vennad ja õed, kui uskmatuse ja usaldamatuse mõtted teid tabavad, pidage meeles, et vaikimine on kuld. Ärge väljendage uskmatuid sõnu, kuna need on seemned, mis tärkavad ja kannavad vilja. Üldse on nii, et meie seas räägitakse liiga palju ja palvetatakse liiga vähe. Me mõtleme ja räägime olemasolevatest raskustest ning unustame usaldada Issandat. Jumala Vaim töötaks võimsalt Tema rahva kasuks, kui annaksime Talle selleks võimaluse. – Käsikiri 10, 1903.