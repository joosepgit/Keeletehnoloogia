www.advent.ee	 Türi adventkogudus tähistas möödunud hingamispäeval, 13. augustil, oma 80. aastapäeva, korraldades koos küllatulnud sõpradega Türi luterlikus kirikus suure kontsertjumalateenistuse. Kogudus valis seekordse aastapäeva motoks Jesaja raamatu teksti „Ma olen sind nimepidi kutsunud”, mis kandis piduliku hingamispäeva jutlusi ja laule. Aastapäevaks tegi kogudus põhjaliku ülevaate möödunud kaheksast aastakümnest ning ettevalmistuste käigus selgus, et väike Kesk-Eesti kogudus on olnud esimeseks töökohaks mitmele pastorile (Mati Ploopmuu, Roland Lõhmus, Ivo Käsk, Toivo Kaasik). Esimese pastorina teenis Türi kogudust aga Jaan Daniel. “1930. aastal valiti SPA Eesti Liidu esimeheks Eduard Ney. Jutlustajad saadeti uutele tööpõldudele… Jaan Daniel Türile. Oma kristliku ja sõbraliku meelelaadiga võitis ta palju pooldajaid…”” (V.Viirsalu mälestustest). Pidupäeva hommikusel jumalateenistusel Koidula tänava palvelas jutlustas kogudust 1999-2001 teeninud pastor Ivo Käsk. Ivo rääkis Jumalas rahu ja õnne leidmisest. Kuulajaile jäi kindlasti meelde MURE omamoodi defineerimine – Meelega Unustatud Rahulik Elu. Aastakümnete taha jäänud rahvarohkete aastapäevade eeskujul oli külalisi kogunenud pea igast Eesti nurgast. Muusikat jagasid koguduse muusikajuhi Anne Laimetsa kutsel ja organiseerimisel lauljad ja pillimängijad peamiselt Rakvere ja Tallinna kogudusest. Õhtune pidulik kontsertjumalateenistus toimus Türi luterlikus kirikus, kus kõneles AKELi president pastor David Nõmmik ja laulsid ansamblid, ühendkoor ja esinesid pillimängijad Helerin Lehtla, Marjam Kalmuse ja Raeli Florea juhtimisel. David jutlustas motomõttest lähtudes, et Jumal on igaühte kutsunud omaks ülesandeks, andes selleks talendid, et teenida kogudust, ühiskonda ja Jumalat.