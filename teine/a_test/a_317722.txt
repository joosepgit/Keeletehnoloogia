www.naisteleht.ee	 Anna-Liisa: «Võttis seedimise lippama küll!» Üheskoos massöör Niina Krasnikovaga otsustame, et kuigi ma võiksin piirduda lihtsalt õlimassaažiga – mu seedemured ei ole just hiiglaslikud –, proovin ära ka mee ja kupud, sest siis on selge pilt, kuidas asi käib. Ja lähebki lahti! 20minutilise massaaži esimeses etapis hõõrutakse kõht õliga leebelt sisse. Jõuan juba mõelda, et kui see nii käibki, siis võin ka kodus ise kõhtu paitades kaalu alandada. Pole isegi seda õli siia vahele vaja. Vara hõiskasin: edasi läheb karmiks! Mu kõht saab säärase muljumise osaliseks, et hakkan laual väänlema. Massöör suhtub mu tõmblustesse rahuliku muigega ja jätkab. Kujutan elavalt ette, kuidas kogu mu soolestik vastu selgroogu lapikuks surutakse. Ma ei kahtlegi, et kõht läheb lahti niipea, kui massaažilaualt tõusen. Hirmuhigi tekib otsaette... Ja siis tulevad kupud. Kopsupõletiku raviks on neid mulle lapsepõlves seljale laotud ja ma ei mäleta sellest mitte midagi ebameeldivat. Aga kui esimene kupp kõhunaha külge kinni naksab, hammustan end sõrmest, et mitte kiunuma pista – see on päris valus! Massöör libistab kuppu mööda kõhunahka ja see justkui käriseks. Kui massöör küsib, kas olen saanud ettekujutuse, kuidas asi kuppudega käib või proovime veel, ei mõtle ma pikalt – ettekujutus on väga selge! Pärast muljumist, näpistamist ja kuppe tuleb massaaži leebeim ja meeldivaim osa – meemassaaž. Kõht hõõrutakse meega sisse ja massöör patsutab kätega kõhtu seni, kuni mesi on imendunud. Ainult veidi kõdi on, mistõttu ei suuda ma kogu aeg rahulikult, visklemata lamada. Massöör on ikka haruldaselt kannatlik! Ja siis korraga on kõik läbi. Tänan huvitava kogemuse eest, aga ise mõtlen, et ei muutnud see küll midagi. Ma ei tunne mingit vajadust ummisjalu tualeti poole tormata. Saan kaasa soovituse palju vett juua ja astun muretult koduteele. Hea oli, et valisin variandi minna otse koju, mitte ei jäänud linna tolknema, sest umbes tund pärast massaaži oli mu seedimine tõesti nagu linnul ja ma suisa lendan WCsse. Asi toimib! Kõigile tõesti ei sobi! Kõhumassaažist peaksid loobuma need, kellel on mõni kõhupõletik, haavandtõbi, tuberkuloos, kasvaja või krooniline gastriit, ja juba üle kolme kuu rasedad.