www.naisteleht.ee	 Isa ja enda unistust täitmas Kõik sai alguse ühest juhuslikust kardisõidust, kui tollal veel 12aastane Nanci proovis isa Rauli ühe tuttava kardiga naljaviluks paar ringi sõita. Isa peas süttis lambike: ostame masina ära, sest tütar näib selle rooli sündinud olevat! «Eks see motopisik ongi mul ju isalt,» tunnistab neiu. Raul Ristlat teavad motohuvilised kui endist motokrossisõitjat. «Isa vigastas oma selga ühel võistlusel kukkudes väga hullusti ja arstid ei lubanud tal enam sõita,» seletab Nanci. Nüüd ta siis ergutabki võistlustel suurima rõõmuga oma tütart. Siiski, ilma neiu enda huvi ja võimeteta poleks võistlemisest asja saanud. «Mulle lihtsalt nii õudselt meeldib kiirus ja rajal kihutada,» naerab Nanci, kelle sõidutehnikat on kiitnud paljud asjatundjad. «Olen Marko Asmeriga ka koos sõitnud. Ta andis mulle mõned head näpunäited, kuidas kurve lõigata...» Nanci suurimaks edu pandiks peetakse aga stabiilset ja kogenenud sõidustiili. Naiselik taktika kohe stardis mitte liigselt rüseleda on põhjus, miks suuremad kokkupõrked ja rajalt väljasõidud on jäänud olemata. «Aga ükskord Hispaanias sõitsin küll kardiga vastu piirdeaeda,» lausub piiga ja analüüsib, et eks raja ääres seisnud isal olla siis küll süda mõned taktid vahele jätnud. Jätsid tõesti, noogutab isa. Väikesed äpardused tüdrukut aga ei heiduta, pigem annab mõni tagasilöök indu juurde. Kardirajal tema sõnul tegelikult suurt ohtu pole — sõidetakse maad ligi ja masinad on stabiilselt rajal. «Muidu ju ei lastaks nii noortel üldse sõita,» põhjendab ta. Vihmaprintsess Raja ääres ja võistluste väliselt tekitab Nanci endiselt palju elevust, kuid mitte õnneks kadedust teistes võistlejates (kõik ju poisid!) või sõbrannades. Kõik on harjunud, et tal on selline omamoodi huvi. Ka koolis suhtutakse neiu harrastusse mõistvalt ja pigistatakse pingelise võistlusgraafiku tõttu vahel tekkivate puudumiste kohalt silm kinni. Kahjuks pole hinded tihti nii head, kui neiu ise sooviks! Kui aga saabub taas nädalavahetus, väikesed kardid sätitakse rajale ritta ja võistlejad tõmbavad pähe kiivrid, siis loeb ainult kiirus ja sõit, kellelegi erandit ei tehta. «Tegelikult on kõik osalejad üsna võrdsed sõitjad, esimesed määratakse murdosa sekundi järgi,» seletab Nanci asjalikult. Oma lemmikuks peab piiga vihmast rada, siis on ta kõige paremas sõiduvees (vahel suurte lompidega rajal sõna otseses mõttes). «Varem kutsutigi mind selle tõttu vihmaprintsessiks,» naerab Nanci. Epp Reinmets Unistab vormelisõidust! Kuna Nanci on juba nii noorelt seljatanud suure osa konkurente Eesti-sisestel võistlustel, kisub teda vägisi välismaale. «Viimastel aastatel olen osalenud juba mitmetel Euroopa võistlustel,» lausub ta tagasihoidlikult. Tulemused on lootustandvad, arenguvõimalus tänu noorusele ja visadusele on samuti olemas. Nanci unistus on proovida kunagi ära ka vormelisõit ja võimalusel kart hoopis mõne kiirema masina vastu vahetada. Praegu on tüdruk talvisel ajal, kui kardisõit puhkepausil, võistelnud ka jäärajal ralliauto Toyota Yarisega. Ei pea vist liigselt imestama, et tema finišikohad on selleski autospordis ikka eesotsas. «Ralliautoga võistlemine annab ainult uusi kogemusi juurde ja lihvib tehnikat,» seletab Nanci. Ja see tuleb suvel kardiroolis ainult kasuks.