www.bioneer.ee	 Sel suvel õmblus-ja villaketruskursused läbinud naised Põhja-Afganistanis saavad omandatud oskustega endale ise elatist teenida. Kevadel koolituse läbinud erivajadusega inimesed Jalalabadis said endale tiine kitse. Nüüd annavad kitseomanikud tänaseks sündinud emased kitsetalled tagasi projektile, mis jagatakse järgmistele abivajajatele. „Mondo peab oma tegevusega alati silmas üht peamist eesmärki - suurendada eriti rasketes oludes elavate inimeste iseseisvat toimetulekut“, räägib toetusprogrammi juht Riina Kuusik-Rajasaar. Sügisel algavad Eesti käsitööõpetaja juhendamisel õmbluskoolitused Keenias, ettvalmistamisel on kirjaoskuse ja naiste tervist toetavad koolitused Afganistanis. 8. septembril alustas õppeaastat Fatima Zahra tüdrukute kool Jalalabadis, kus õpivad lesknaiste ja erivajadustega inimeste lapsed. Eestist saabunud toetusest makstakse õpetajatele palgaraha ja pakutakse täiendkoolitust arvutiõpetuses ja inglise keeles, mille õpetamine on puudulik või olematu. Ent Afganistani tööturul on just need oskused vajalikud. "Meil on väga hea meel, et Eesti toetab hariduse kvaliteedi parandamist Afganistani maapiirkondades. See on väärtuslik kingitus Eesti rahvalt Afganistani rahvale," märgib Mondo partnerorganisatsiooni Afghan Disables and Vulnerable Society juhataja Mohammad Husayn Sadaqat. Mondo tegevus saab toetust Välisministeeriumi arengukoostöö vahenditest ja era-annetustest. Alates 2009. aastast on Mondo kogunud üle 44,000 euri toetusprogrammi „Kingitus lähedasele – abi kaugele“ raames, mis pakub Eesti elanikele konkreetseid võimalusi aidata naisi, lapsi ja erivajadusega inimesi Afganistanis ja kolmes Aafrika riigis. Eestlaste toel käib Ghanas ja Keenias koolis üle 200 lapse; kohalike partnerite vahendusel pakub Mondo kohalikele kogukondadele oskuskoolitusi, mis võimaldavad rasketes oludes elavatel inimestel paremini toime tulla ja oma laste eest hoolitseda.