www.bioneer.ee	 AS-i Tallinna Vesi kliendikommunikatsiooni juhi Mariliis Toppi sõnul on kampaania peamine eesmärk tõsta elanikkonna teadlikkust sellest, et kraanivesi on sama puhas ja kvaliteetne kui pudelivesi ning julgustada tarbijaid restoranides kraanivett küsima. "Pudelivee eelistamine on sageli harjumuse või vähese teadlikkuse küsimus - mitmel pool maailmas on aga kraanivee pakkumine restoranides saanud heaks tavaks," selgitas ta. Möödunud suvel juhiti meedias korduvalt tähelepanu sellele, et Tallinna toitlustusasutustes pole kraanivee pakkumine toidu kõrvale kuigi levinud. "Algava teavituskampaania ja heade koostööpartnerite abiga soovimegi nüüd astuda olulise sammu edasi selle mõtteviisi muutumise suunas," märkis Topp ja lisas, et kraanivee eelistamine kaitseb ka loodust, kuna kvaliteetne joogivesi ei vaja eraldi transporti ega pakendamist. Ülemiste Veepuhastusjaama juhi Riho Sobi sõnul kehtivad vee kvaliteedile väga karmid seadusest tulenevad kvaliteedinõuded. „Tallinnas võetakse igal aastal kogu veevärgist üle 3000 veeanalüüsi ning Tallinna joogivee kvaliteet on täna kõigi aegade parim," kinnitas Sobi. Tema sõnul vastasid 2010. aastal 99,59 protsenti tarbijate kraanidest võetud veeproovidest kõikidele joogivee kvaliteedinõuetele, mis ületab oluliselt Euroopa Liidu standarditest tulenevaid nõudeid.