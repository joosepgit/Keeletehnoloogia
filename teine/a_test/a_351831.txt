www.naisteleht.ee	 Õnneks on üsna lihtne hoida lapse nahk beebipehme. Liina Tedremets ja Tiia Voor avaldavad saladuse: enne õueminekut määri lapse näole külmakaitse- ehk ilmastikukreemi. Lapsevanemad kiidavad väga näiteks ökosarja Weleda ilmastikukreemi. «Kui spetskreemi võtta ei ole, annab pisut kaitset ka salv, mille lipiidide- ehk rasvasisaldus on tavapärasest kõrgem,» soovitab doktor Tedremets. Apteegist tasub arstide sõnul soetada Linola Fetti, Essexi või Bephanteni salvi. Milline kreem kõige paremini aitab, see sõltub Tiia Voori sõnul muidugi ikka inimesest. Liina Tedremets manitseb lapse- vanemaid veel: laps tuleb riietada vastavalt ilmale — korralikult müts pähe ja sall kaela tõmmata — ning kui väljas on väga külm ning tuuline, siis mitte pikalt õues lustida. Aga kuidas toimida siis, kui ema või isa on saja muu toimetusega rakkes olles unustanud mudilase palgeid kreemiga turgutada ja ta põsed juba punetavad kui sügisesed ladvaõunad? Liina Tedremets soovitab sel puhul neidsamu, eespool juba nimetatud nahka niisutavaid, toitvaid ja rahustavaid kreeme. «Vajadusel võib kreemitada kas või mitu korda päevas. Põski aga ei tohi seejuures masseerida, mudida, sest see kahjustab juba ärritatud palgeid veelgi,» õpetab arst ja samas rahustab vanemaid, et aja jooksul, lapse sirgudes, antud probleem enamasti taandub. Ka Tiia Voor kinnitab, et mida vanemaks laps saab, seda vähem ilm tema nahka ärritab. Et kõik sellest murest välja kasvavad, seda ta siiski ei luba, sest on täiskasvanuid, kelle nahale mõjub talv ja külm ikka halvasti. Triin Raestik Põsed paranesid! Peagi kolmeseks saava Miina ema Kristina Lokk räägib, et ka tema tütre põsed muutusid kahel esimesel eluaastal punetavaks ning karedaks, kui saabusid jahedamad ilmad. «Õnneks rahustas perearst mind maha, et allergiaga nähtavasti tegu ei ole ning suunas mu mõtted hoopis ilmamuutuse jälgimisele,» kõneleb ta. Selgus: see ongi muretekitaja. Kristina hakkas tütre põski jahedal ajal umbes veerand tundi enne õueminekut kreemitama paljukiidetud Weleda ilmastikukaitsekreemiga. Spetsialistid nimelt ütlevad, et kui nahka kreemitada vahetult enne uksest välja astumist, siis ei jõua kreem imenduda ega anna piisavalt kaitset. «Tänaseks ongi Miina nahamurest õnneks välja kasvanud.» Külmakahjustus või allergia? Nahaarst Liina Tedremets ütleb, et väikelastel väljendub ka toiduallergia tihti punetusega põskedel. Kuidas siis aru saada, kas tegu on mõne aine talumatuse või külmakahjustusega? «Kui põsed punetavad nii soojal kui külmal aastaajal, siis on ilmselt tegu toiduallergiaga,» lausub arst ja lisab, et talvisel ajal võivad need kaks häda, allergia ja külm, kokku sattuda. Üldjuhul on külmast võetud põsed parkunud, võivad tekkida ka pindmised nahalõhed, mille all on punetus. Allergiku nahk pigem lihtsalt punetab ja on kuiv, aga ei ole parkunud ega lõhenenud. Ikkagi on neid paraku üsna raske eristada, sest mõlemad tekitavad ebamugavust. Seega tasub kahtluse korral alati pöörduda kas nahaarsti, allergoloogi või perearsti poole. Kuidas hoida palged pehmed? Kui õues paistab päike, vali kreem, mis sisaldab ka päikesekaitsevahendit, sest lumelt peegelduv päike on peaaegu sama ohtlik kui suvine.