www.naisteleht.ee	 Puerto Rico: F: Markus Järvet Lõputud kuldsed liivarannad, muusika ja rumm, mis ei lõpe iial – kõik need klišeed saavad tõeks Puerto Rico lõunaregioonis, kus linnad on täis legende, meri elektrisinine nagu postkaartidel ning loodus ilus nagu ime. Kui Puerto Rico pealinn San Juan on rikas, kaunis oma koloniaal­arhitektuuri ja kitsaste munakivitänavatega ning üsna rahvusvaheline, siis lõunaosa Guanica pakatab eksootilisest ilust ja loodusest, pakkudes palju enamat kui surf, rannad ja kallid hotellid. Kontrastide maa on Puerto Rico ennekõike looduslikus mõttes. Uued hotellikompleksid randades vahelduvad hiiglaslike metsikute kaktuseväljadega kuival ja kõrvetaval liival ning neist vaid mõne kilomeetri kaugusel satud elust kihavasse subtroopilisse metsa. Saare lõunaosa teine suurem linn Ponce pakub palju kunstihuvilistele, aga kindlasti ka lihtsale turistile — vaated, mis avanevad linna kohal troonivast kindlusest, mille hispaanlastest vallutajad ehitasid kaitseks Kariibi mere piraatide vastu, võtavad sõnatuks igaühe. Markus Järvet Toit: Eksootiline sasipundar Puerto Rico köök on eksootiline segu Hispaania, Põhja-Ameerika, Aafrika ja muidugi saare esimeste asukate, taino indiaanlaste köögist. Proovida tasuks asopaod ehk riisi-kanasuppi, kalasuppi, friteeritud banaani, riisi kookospähkliga, riisi ja ube ning sinki ananassiga. Kohalik reisibüroo Puerto Rico Tourism Company pakub gastronoomiareisi, mis viib 30sse saare tipprestorani! Jook: Piña Colada Rumm ükskõik millega täidab kõigi baaride joogikaardid. Kuulsaim kokteilide nimekirjas on Piña Colada, mida tehakse ananassimahlast, kookospiimast ja rummist. Elamus: Tibesi park See on ajaränduritele tõeline maiuspala, kus saab näha, milline oli elu saarel enne Kolumbuse randumist: Tibesi pargis asuvad saare põlisasukate, taino indiaanlaste eellaste pühapaigad ning seal on taastatud ka üks iidne indiaaniküla. Kuidas kohale saab? USAle kuuluvasse Puerto Ricosse on üsna soodne lennata läbi Põhja-Ameerika suurlinnade. Hotellivalik paradiisisaarel on lõputu. Üks omanäolisemaid hotelle on 1929. aastal ehitatud Parador Guanica 1929, mis asub Guanicas imekaunil rannal.