www.naisteleht.ee	 Armukadedus ei meeldi Kaia ja Kristjan said tuttavaks peol. See polnud armastus esimesest silmapilgust, vaid sõprusest arenenud liit. Ajanappus oli aga üks suuremaid põhjuseid, miks Kaia ja Kristjan mõlemad oma teed läksid. «Mul oleks vaja enda kõrvale mingis mõttes sarnast inimest – otsekohest ja tegutsejat!» räägib Kristjan. «Et kui midagi minu juures ei meeldi, julgeks ta ka seda välja öelda ja mind pikalt saata!» Nii ei ole Kristjan maha matnud mõtet, et kord ta oma õige ka leiab. Paratamatult peaks tulevane aga arvestama, et popstaariga saad alati kaasa ka tema fännid. «Neiu, kes minuga olla tahab, peab sellega arvestama. See on lihtne fakt: kui sind teatakse, siis sind vaadatakse.» Kristjan teab, mida tähendab tüdruksõbra armukadedus ja kui palju pingeid see suhtes üles keerutab. «Asi on ju tegelikult usalduses ja enesekindluses. Ja kui tüdruk on armukade, näitab see tema enda ebakindlust.» Liiati on Kristjan täheldanud, et õige suhe eeldab siiski korralikku inimese tundmist. «Ma ei tea miks, aga olen näinud, et ma väga tihti ei sobi inimestega.» Usub bändi tulevikku Uude suhtesse sukeldumisega Kristjan ei kiirusta. Tal on niigi palju tegemist. Suvi on esinemisi täis ja pidev tuuritamine bändiga Paradise Crew muutub kohati karmiks tööks. «Aga kui korra juba laval oled, saad nii palju energiat!» Bänd on Kristjanile esmatähtis – tema ja teised bändiliikmed panustavad Paradise Crew tulevikku palju. «Usun sellesse väga! See tundub õige asi!» Lisaks on Kristjanil pooleli jäänud õpingud Georg Otsa nimelises muusikakoolis. «Kindlasti tahan tagasi kooli minna, aga kunagi ei tea, mis saab.» Et heaks muusikuks saada, peab Kristjani sõnul väga tugevalt ka ise pingutama, mitte ainult koolile lootma jääma. Hoolimata kiirelt tulnud kuulsusest, on vanad sõbrad kõik Kristjanil alles, ainult aega nendega kohtumiseks pole enam nii palju. Sõbrad jäid ju endisesse kodulinna Pärnusse, tööd ja tegemised seovad Kristjanit nüüd aga enamasti Tallinnaga. «Tegelikult on praegu sõpradele isegi veidi rohkem aega kui mõne aja eest. Kuna mul pruuti pole ja üksi kodus olla ei viitsi, olengi rohkem nendega.»