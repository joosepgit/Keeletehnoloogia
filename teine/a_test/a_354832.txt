www.advent.ee	 Kui lõppeb kolmanda ingli kuulutus, ei kaitse Jumala arm enam maailma rikutud elanikke. Jumala rahvas on lõpetanud töö.  Maailm on teinud läbi viimase armukatsumuse. Kõik, kes on osutunud ustavaiks jumalikele eeskirjadele, on saanud “elava Jumala pitseri”. Siis lõpetab Jeesus eestkostmise üleval pühamus. Ta tõstab käed ja ütleb valju häälega: “See on lõpetatud.” Jumala pikkmeel on lõppenud. Maailm on hüljanud Looja armu, põlanud Tema armastuse ja tallanud jalge alla Tema käsud. Õelad on ületanud armu piiri. Jumala Vaim, kelle vastu nad on pidevalt sõdinud, on nad lõplikult maha jätnud. Ilma Jumala armu kaitseta pole aga inimestel mingit kaitset hingevaenlase eest. Saatan tõukab maailma elanikud lõplikku viletsusse.  Jumala rahvas satub siis sellisesse kitsikusse ja ahastusse, mida prohvet kirjeldab Jaakobi ahastuse ajana. GC 613, 614, 616 Vaid need, kellel on puhtad käed ja puhas süda, jäävad püsima sel katsumusteajal. Nüüd on aeg istutada Jumala käsud meeltesse, võtta need oma otsaesisele ja südamesse.  Vaba aeg, mis meil on, tuleks veeta uurides Piiblit, mis mõistab meie üle kohut viimsel päeval. Hoidke Jumala käsud ja Jeesuse usk pidevalt oma südames ning laske neil välja juurida ilmalikud mõtted ja huvid. Kui sa heidad magama ja kui sa ärkad, olgu nad su mõtetes. Ela ja tegutse Inimese Poega oodates. Pitseerimisaeg on väga lähedal ning varsti on see läbi. Praegu on veel aeg, mil neli inglit hoiavad kinni tuuli, et anda meile veel veidi aega otsustada. EW 58