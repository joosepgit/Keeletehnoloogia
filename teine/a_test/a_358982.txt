arvamus.postimees.ee	 Juhtkiri: riigieksamipalavik Kellele rõõm, kellele pisarad; kellele meeldiv üllatus, kellele šokk... Tänavused riigieksamite tulemused on selgunud ja närviline ooteaeg tuhandetele noortele selleks korraks möödas. Laias laastus kordub igal aastal üpris ühesugune stsenaarium, kus riiklikul eksami- ja kvalifikatsioonikeskusel (REKK) tuleb vastata tulemustes pettunute küsimustele ja lükata ümber mõned vandenõuteooriad. Kuid tegelikud küsimused on hoopis sügavamal. Selge on see, et riigieksamite süsteem, mis ühendab endas gümnaasiumi lõpetamise ja ülikooli sisseastumise, nüüdseks töötab, ka on näiteks tulemuste teatamine muutunud aasta-aastalt õpilastele mugavamaks. Kuid tervikuna on selles praegusel kujul ka valusaid «agasid». Mitmed hariduseksperdid on juhtinud tähelepanu vajadusele süsteem ümber teha, põhialustest alates. REKK näeb tänavustes tulemustes positiivset ja selles pole iseenesest midagi üllatavat. Üldine punktitase tõusis. See näitab muu hulgas, et noored võtavad riigieksameid tõepoolest vägagi tõsiselt. Kes soovib, vaadaku kas või neid noorte kommentaare, mis jäetud REKKi kodulehele. Seal joonistub välja selge seisukoht: riigieksamitest sõltub suuresti see, milliseks kujuneb inimese elu, millised väravad avanevad tema ees ajal, mil ta on – elukestvat õpet seejuures sugugi mitte alahinnates – parimas õppimiseas. Et riigieksamiteks valmistutakse teadlikumalt, on oma avalikes sõnavõttudes märkinud ka REKKi esindajad. Kuid tõusvas joones tulemustel ja teadlikkusel on teinegi pool. Riigieksamite süsteem on ennast praegusel kujul sisse töötanud, iseasi kas see sellisel kujul ka efektiivseim lahendus on. On palju räägitud, et riigieksamid praegusel kujul on teinud õppimisest just nende ülesannete drilli, mida koolid innukalt tagant utsitavad. Põhjuseks kurikuulsad koolide edetabelid, mille koostamist ja avaldamist on õpilasliidud sageli jõuliselt kritiseerinud. Väidetavalt on kooli hea tulemuse nimel teatud õpilastel tungivalt soovitatud teatud eksamitest loobuda. Meie koolid on eriilmelised. Eliitkoolidesse koondub paremate eeldustega õpilaskond, mistõttu ei pruugi eksamitulemuste võrdlus tegelikult peegeldada antava hariduse taset, vaid seda, et helgeid päid on lihtsalt rohkem koos. Kokkuvõttes – analüüsigem, kas me pole mitte standardiseerimisega liiale läinud? Ehk peaksid ülikoolid oma sobivaimaid tudengikandidaate siiski ise testima? Kardetavasti ei lase valitsev masu praegu sel teemal avalikku debatti käivitada, ehkki see on vastuoluline – just heas hariduses peitub ju kriiside ületamise võti.