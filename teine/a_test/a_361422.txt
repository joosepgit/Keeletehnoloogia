www.naisteleht.ee	 Pidulik sprotivaagen: F: Helin Loik Olid ajad, mil sprotikarp ei puudunud üheltki peolaualt ja sprotisai oli üks levinumaid hommikusööke. Naisteleht testib, kas nostalgiahõnguline kalatoode mekib nagu vanasti, ja proovib ka ise kodus sprotte valmistada. Veel kümne aasta eest oli sprotitegu enamikule perenaistest kättevõtmise asi. Nüüd enam mitte. Miks? Kalakaupmees Anne Kruusla selgitab, et suitsukilud, millest on kõige parem sprotte valmistada, on ammu müügilt kadunud. «Kilude asemel võib kasutada ka väiksemaid suitsuräimi, kuid neidki pole alati saada,» lisab ta. Suitsuräimed rändavad eestlaste toidulauale peamiselt Rootsist ja neid Kruusla kinnitust mööda purki ega karpi teha ei saa, sest suuruselt sarnanevad need pigem heeringale kui räimele. «Õliga karpipanekuks on suuruselt kõige sobilikumad kodumaised suitsuräimed,» lausub ta. Kui vanasti võis suitsuräime osta igast toidupoest, siis nüüd on see delikatess, mille leidmiseks tuleb suunduda mõnda kalapoodi või turule. Sprottide tegemine on Kruusla sõnul lihtne. «Ega seal muud ole, kui lõikad pead ja sabad maha, laod kalad kaussi, raputad natuke soola ja valad õliga üle,» õpetab ta. Et kalad mõnusalt pehmeks muutuksid, tuleb neile kuuma anda. Sprottide kuumutamiseks on erinevaid võimalusi. Kaladega täidetud kausi võib panna otse pliidiplaadile või kuumutada vesivannil. Kui kodus on puuahi, saab kalad köetud ahju torgata. Elektriahjus tuleks neid kuumutada umbes 150 kraadi juures. Tähtis on, et kuumus poleks liiga kõrge – sprotid tahavad õlis paar-kolm tundi haududa. Selle tulemusel tõmbuvad kalad pealt tugevaks ega pudise, kuid sisu ja luud muutuvad mõnusalt pehmeks. Ehk noorem põlvkond ei tea, kuidas sprotte süüa? Parimad on need võisaial! Anne Põder