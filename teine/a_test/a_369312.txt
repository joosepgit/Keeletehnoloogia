arvamus.postimees.ee	 Marti Aavik: riik peaks, inimene võiks… Eestis on kümneid tuhandeid inimesi ravikindlustuseta. See pole eile avastatud halb üllatus, vaid aastaid teada probleem. Ühelt poolt on riik turvavõrku hättasattujate jaoks kudunud küll. Registreeritud töötud ei jää ravikindlustusest ilma jne. Teiselt poolt tuleb välja, et enese registreerimine käib suurele hulgale inimestele üle jõu või mõistuse. REKLAAM Ühel pool on ideaal enda eest ise vastutust kandvatest kodanikest ja teisel pool tegelikkus, kus paljud ikkagi ei suuda haarata neile visatud päästerõngast. Kas riik peaks inimesele vägisi päästerõnga ümber suruma? Sotsiaaldemokraadid arvavad, et peaks, kui inimene ise päästerõnga kasulikkusest aru ei saa. Maal tegutsevad perearstid on Postimehele rääkinud, et omakandiinimesi abita ei jäeta, on neil siis ravikindlustus või mitte. Aga tublil arstil jääb selle töö eest raha saamata. Üks pool on inimeste vastutus iseenda ja oma kogukonna liikmete, ka abivalmi perearsti ees. Aga moraalijutlusega ei saa probleemi kahjuks lahendatuks lugeda, sest paljud inimesed ei tee seda, mida nad võiksid. Riik peaks üle vaatama, kuidas päästerõngast pakutakse, sest meil kellelgi ei ole tore elada ühiskonnas, kus kümneid tuhandeid inimesi aitab vaid kallis kiirabi.