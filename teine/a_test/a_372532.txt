arvamus.postimees.ee	 Juhtkiri: aeglaselt, kuid kindlalt Soome valitsuse aeglane flirt NATOga on viimase valitsuse ajal saanud üha uusi tuure. Pärast seda, kui välisministriks sai NATOt europarlamendis avalikult pooldanud Alexander Stubb, pole ta üheski suuremas intervjuus Põhja-Atlandi alliansiga liitumise võimalikkuse küsimusest pääsenud. Välispoliitiliselt aktiivsel ajal ametit pidanud Stubb kordab seda, mis Soome valitsuse programmis kirjas - selle valitsuse ametiajal liitumine reaalseteks sammudeks ei muutu. Küll aga on ta kindel, et diskussiooni on vaja ning tulevikus pole kaitseühenduse liikmeks saamine võimatu. Lisajõudu said NATO-pooldajad ka ekspresident Martti Ahtisaari Nobeli rahupreemiast, mis tema allianssi pooldavatele vaadetele kohe kaalu lisas. Soome on tegelikult praegugi rahvusvahelises rahu- ja kaitsekoostöös aktiivne liige ning sammub kindlasti suurema, mitte väiksema koostöö suunas. Viimast Soome valitsuse julgeolekupoliitika raporti eelvaadet lugedes tundub, et ilma suure poliitilise pöördeta liiguvad põhjanaabrid Põhja-Atlandi suunal niikuinii. Meile oleks see igal juhul kasulik.