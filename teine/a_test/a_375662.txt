www.advent.ee	 Mitte ainult suured, vaid ka väikesed sõnumiga raamatud mängivad tõe inimesteni viimisel olulist rolli. Raamatu paksus pole oluline; sõnum on see, mis loeb. Nagu Moosesegi puhul, ei olnud oluline põlev põõsas, vaid See, kes põõsa põlema pani. Üks noor kirjandusevangelist müüs Sambias härra Lupambole väikese raamatu, "Tõeline hingamispäev". Hr Lupambo luges raamatu läbi ja veendus selle tões nii sügavalt, et ei saanud öösel magada. "Kas sa oled haigeks jäänud?" päris ta naine. "Ei. Asi on selles raamatus. Ma näen nüüd, et laupäev on Piibli järgi õige hingamispäev." "Ja sina ei teadnudki? Ma teadsin seda juba ammustest aegadest. Adventistid käivad laupäeviti kirikus. Ma käisin nende koolis ja olin mõnda aega seitsmenda päeva adventist." Siis rääkis ta oma mehele pikalt ja kenasti sellest, kuidas pole mingit vahet, mis päeva sa pead, nii kaua kui sa mõnda päeva pead ja Jumalat austad. "Soovitan sul soojalt see lihtsalt ära unustada." Mees üritas oma naise nõuande järgi talitada, kuid ta luges raamatu uuesti läbi ja ta südametunnistus hakkas teda jälle häirima. Ta küsis oma naiselt: "Kas sa tead, kust neid inimesi leida võiks, kes hingamispäeva peavad?" "Oo jaa, nad on igal pool. Kas sa tahaksid laupäeval mõnda nende kogunemispaika minna? Ma võin sulle näidata." Nii läksidki hr ja pr Lupambo koos Lusaka Seitsmenda Päeva Adventistide Kogudusse. Hr Lupambo üllatuseks leidis ta eest inimesi, keda ta tundis, inimesi, kellega koos töötas. Ta astus ühe mehe juurde ja päris: "Mida sina siin teed?" "Ma käin siin igal nädalal. Ma olen selle koguduse liige." "Sa ei rääkinud mulle sellest kunagi mitte midagi!" "Noh, sa ei küsinud ju kunagi." Peagi võttis hr Lupambo osa piibliuurimistest. Oma ristimisel ütles ta: "Mõelge vaid, ise töötavad minuga koos ja ei räägi mulle midagi. Kuidas saavad inimesed sellest kõigest teada, kui ma sellest ei räägi, mida tean?" Hr Lupambo jättis oma kõrge, tulusa tööposti, et hakata kirjandusevangelistiks Jeesuse Kristuse heaks. Ta rõõm oli suur, kui sai täiskohaga tööliseks – oma Jumala saadikuks. Paljud teised inimesed meie kirikutes võiksid päästerõõmu palju ehedamalt kogeda, kui nad vaid kuulaksid Püha Vaimu häält ja hakkaksid meie Kuninga, Jeesuse tunnistajateks. Tema on valmis kõiki oma lapsi oma armu imetegude elluviimiseks kasutama. Häälesta ennast täna ja igal päeval Jumala kutset ära tundma. Keegi pole liiga vana, liiga noor, liiga häbelik, liiga otsekohene, liiga pikk ega liiga lühike, et olla Jumala tunnistaja.