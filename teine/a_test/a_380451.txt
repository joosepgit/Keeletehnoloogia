www.advent.ee	 Surres ristil meie eest tõi Kristus suure ohvri. Mida oleme meie valmis ohverdama Tema armastuse eest? Jeesus ütleb: “Kui te armastate mind, siis pidage mu käske!” Jeesus kõneleb mitte ühest, kahest või üheksast käsust, vaid kõigist kümnest. Tuleb pidada kõiki Tema käske. Johannes kirjutab inimestest, kes väidavad, et nad armastavad, kuid ei kuuletu Jumala nõuetele. “Kes ütleb: “Mina tunnen teda”, aga ei pea tema käske, see on valetaja ja temas ei ole tõde.” “See ongi Jumala armastamine, et me peame tema käske, ja tema käsud ei ole rasked.” Sa võid öelda: Niisiis te usute, et kogu õpetatud maailm eksib ja see vilets vähemusgrupp, keda peetakse lihtsateks, harimatuteks inimesteks, ongi need, kes päästetakse? Ma vastan: Jeesus elas siin maa peal lihtsate inimeste keskel. Ta ei võtnud kohta sisse õpetatud rabide ega rahvaülemate poolel. Teda leiti mitte selle maailma vägevate, vaid madalate seas. Tõde pole iialgi leidunud enamuse juures. Tõde on ikka leidunud vähemuse juures. Taeva inglid ei tulnud prohvetite kooli ega laulnud kiituslaule templis või sünagoogis. Nad läksid nende juurde, kel piisas alandlikkust, et sõnum vastu võtta. Nad laulsid rõõmusõnumeid Õnnistegijast Petlemma väljadel, sellal kui selle maailma suured, valitsejad ja auväärsed jäeti pimedusse, sest nad rahuldusid täielikult oma olukorraga ega tundnud vajadust suurema vagaduse järele kui see, mis neil oli. Prohvetite koolide õpetajad, kirjatundjad, preestrid ja ülemad olid Kristuse kibedaimad tagakiusajad. Just need, kes kõige enam oma vaimuliku valgusega uhkeldasid, halvustasid Kristust, hülgasid Ta ja lõid risti. Selle maailma suured ning väidetavalt väga head inimesed võivad oma ülbuses teha kohutavaid tegusid, samas aga meelitada end mõttega, et teenivad Jumalat. Neile ei tohiks toetuda. Sina ja mina soovime iga hinna eest tõde, Piibli tõde. Nii nagu õilsad beroialased, soovime ka meie uurida iga päev tõsises palves Pühakirja teadmaks, mis on tõde ning siis kuuletume tõele iga hinna eest, vihjamata tuntud inimestele või suurepärastele inimestele. Kui tõde on Piiblis, võime leida seda sealt niisama hästi nagu maailma suured ja õilsad. Andku Jumal meile tarkust pääsemiseks – see on mu palve. – Kiri 35b, 1877.