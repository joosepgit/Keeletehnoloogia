www.advent.ee	 Kuidas suhtub Adventkogudus surmanuhtlusesse? Kõigepealt pean tunnistama, et adventkogudus ei ole võtnud ametlikku ühist seisukohta surmanuhtluse osas. Kuigi lugedes Kümmet Käsku ja eriti kuuendat käsku, mis ütleb, et " sa ei tohi tappa " (2. Moosese 20:13) võib tunduda, et siin on ju kõik öeldud, on teema siiski natukene keerulisem. Siin käsus ei ole räägitud tapmisest üleüldiselt vaid ainult otseset mõrvast. Seega õpetab Piibel, et ühel inimesel ei ole õigust otsustada teise inimese elu üle oma suva järgi. Surmanuhtlus ei tugine siiski suvale vaid on otsese seaduserikkumise tagajärg. On tehtud tegu, mille puhul on võimalik rakendada surmanuhtlust, on tuvastatud süüdlane ja langetatud otsus. Sellist otsust ei langeta tavaliselt üks inimene oma suva järgi vaid see on ühiskonna poolne otsus. Paljudes demokraatlikes riikides (ka Eestis kuni 1998. aastani) on surmanuhtlust võimalik rakendada ainult eriti raskete kuritegude suhtes (nagu tahtlik tapmine jmt). Sellisena ei ole surmanuhtlus vaid kättemaks kellegi teo eest vaid ühiskonnapoolne otsus isiku suhtes, kelle iseloom ja käitumine on eriti ohtlik. Paulus kirjutab roomlastele, et iga inimene peab kuuletuma olemasolevatele võimudele ja valitsejatele (Roomlastele 13:1-7). See tekst ütleb, et valitusel on õigus teha otsuseid selleks, et säilitada korda ja karistada kurja. Kristlastena teame, et surmanuhtluse rakendamine inimeste poolt ei määra mitte kuidagi inimese igavikulist saatust (kord Jumala riigis kohtame röövlit ristil, kes sai armu Jumalalt, kuigi suri inimeste otsuse põhjal) ja seega peame tunnustama Jumala poolt seatud valitsejate otsuseid.