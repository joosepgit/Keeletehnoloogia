www.advent.ee	 Augustis ja septembris toimusid mitmed muudatused pastorite töökohtades 04.09.2011 Allikas: Meie Aeg Käesoleva aasta jaanuaris otsustas koguduste liidu juhatus, et 31. augustil toimuvad muudatused pastorite teenimiskohtades. Juba varasemate otsuste kohaselt alustas Tartu adventkoguduse pastorina tööd Ivo Käsk ja Rein Kalmus asus teenima Pärnu adventkogudust. 4. juulil kogunenud juhatuse koosolekul langetati erinevaid võimalikke tekkivaid kitsaskohti koguduste vaimulikus juhtimises ja teenimises ja uusi esilekerkinud vajadusi kaaludes veel mõningad lisanduvad otsused. Aldar Nõmmik, kes aasta tagasi pidi katkestama oma teoloogiaõpingud Newboldis, et täita Eesti riigi ees oma teenistuskohustusi, avaldas soovi jätkata oma õpinguid USA-s Andrewsi Ülikoolis. Aldar vabastati Valga adventkoguduse pastori kohustustest 1. augustist ning samast päevast asus Valga adventkogudust teenima 100%-lise töökoormusega piiblitöölise ametis vend Mairo Tutk, kes on Valga koguduse juures juba alates selle aasta veebruarist pidanud osalise koormusega piiblitöölise ametit. Mairo toeks ja mentoriks otsustati seada liidu noortejuht ja Tartu koguduse pastor Ivo Käsk. Varasema otsuse kohaselt pidi Rein Kalmus hooldama Pärnu koguduse teenimise kõrvalt ka Kuressaare kogudust, kuid liidu juhatus otsustas töö paremaks korraldamiseks kutsuda 50%-lise töökoormusega Kuressaare kogudust teenima pastor Rein Käsu. Seega saab pastor Rein Kalmus keskenduda vaid Pärnu adventkoguduse teenimisele.