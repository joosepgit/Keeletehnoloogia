www.bioneer.ee	 Uus Euroopa Komisjoni kavandatav eelnõu annab võimaluse importida Euroopasse selle jaoks luba mitte omavat geneetiliselt muundatud (GM) sööta. Euroopa Komisjoni eelnõu on selge järeleandmine tööstuse survele ning selle vastuvõtmisega nõrgestatakse Euroopa Liidu ohutust käsitlevaid seadusi , teatab Eesti Roheline Liikumine. Euroopa Komisjon on esitanud liikmesriikidele uue ettepaneku geneetiliselt muundatud (GM) toidu ja sööda seadusandluse muutmiseks. Liikmesriikidelt oodatakse seisukohti selle eelnõu kohta 15. novembrks. Ettepaneku eesmärgiks on muuta Euroopa Liidu (EL) nulltolerantsi poliitikat, aktsepteerides tulevikus luba mitteomavate geneetiliselt muudatud organismide (GMO-de) esinemist Euroopasse tulevas importkaubas (saastemääraga 0,1 %). Sellega avaks Euroopa sisuliselt ukse GM taimedele, mis ei ole saanud kasutusluba ning millede riske ei ole hinnatud EL-s ega reeglina ka mujal maailmas. “Euroopa Liidu seadused, mis nõuavad iga GMO riskide hindamist enne selle GMO lubamist, ei ole välja mõeldud niisama – nende eesmärk on kaitsta tarbijat ja keskkonda. Euroopa Komisjoni ettepanek avab Euroopa turu GMO-dele, millel ei ole kasutusluba antud, suurendades sellega illegaalsete GMO-de levikut maailmas, kuigi igasuguse tervemõistusliku loogika kohaselt peaks Euroopa Komisjon hoopis tagama selle, et Euroopasse tuleks puhas, mittesaastunud kaup,“ ütleb Eesti Rohelise Liikumise GMO-ekspert Nastja Pertsjonok. Võrdlusena võib siinkohal välja tuua, et näiteks Hiina keeldus alles hiljaaegu illegaalse GM maisiga laevalasti aktsepteerimast. Luba mitteomavate GMO-dega saastumine teeb muret ka USA-le, kus ei lubata mingeid importe, mis sisaldavad luba mitteomavaid GMO-sid. Biotehnoloogiatööstuse esindajate sõnul võib nulltolerantsi poliitika (teisisõnu illegaalsete GMO-de mitte kasutada lubamine) osutuda katastroofiks söödasektorile. Tööstuse esindajad hirmutavad tulevikustsenaariumidega, kus põllumehed peavad hakkama loomi tapma, et mitte lasta neil söödapuuduses nälgida. Statistika ei toeta seda argumenti – 2010. aastal ei pidanud Euroopa sadamad keelduma ühestki söödalaadungist, mis tulid GMO-sid kõige rohkem kasvatavatest riikidest (USA, Argentiina, Brasiilia).