www.naisteleht.ee	 Kui leidubki lapsi, kes koolimineku hirmus nina vingu tõmbavad, läheb nende meel kohe rõõmsaks seda vahvat 1. septembri torti nähes! Stopp, lapsevanemad! Ärge keerake lehte, sest kardate, et teie sellist ilusa kukepildiga torti küll teha ei oska! Veebipoe www.suhkrukunst.ee juhataja Helen Ili lubab, et nende abiga saab kui kunstniku käega maalitud pildi tordile igaüks. Ta avaldab, et torditeo edu saladus seisneb prinditud suhkrulehtedes. Kui välja mõeldud, millise pildiga torti vaja, tuleb vaid Suhkrukunsti koduleht üles otsida ja sealt täpselt enesele meeldiva pildiga söödav suhkruleht tellida. Selle hind ei käi tähtsa päeva torditeo kohta üle mõistuse, jäädes 4.50 ja 6.40 euro vahele. Õnneks ei jää see ka ainult suurlinlastest tordimeistrite rõõmuks, sest firma toimetab pildi igasse Eestimaa otsa, kuhu sõidab kuller või kus asub SmartPOSTi pakiautomaat. Erikokkuleppel on prinditud suhkrulehti isegi Eesti Posti kirjaga saadetud. «Üldjuhul saab pildi valmis ühe tööpäevaga. Kui peaks juhtuma, et on väga palju tellimusi, lähevad pakid-lehed meilt teele kõige rohkem viie tööpäeva jooksul,» julgustab tordimeister kõiki vahvat kondiitritööd ette võtma. Ili õpetab ka, kuidas aabitsatorti edasi valmistada. Lubame, et see on lihtne! Tee ise söödava suhkrulehega aabitsatort! Vaja läheb: tordipõhja (valmista biskviitpõhi ise või osta poest või tee põhjaks hoopis laste lemmik küpsisetort), meelepärast täidist (näiteks vahukoort või kohupiima või moosi), või-kreemi, söödavale suhkrulehele prinditud pilti, söödavat liimi, suhkrumassi või martsipani. 1. Küpseta (või osta poest) rist- külikukujuline tordipõhi ja lase sel täielikult jahtuda. 2. Lõika koogipõhi pooleks ja seejärel mõlemad pooled kaheks kihiks. Määri kihtide vahele meelepärast täidist ja tõsta kihid üksteise peale. 3. Kata tort õhukese kihi võikreemiga ja silu nii ühtlaseks kui võimalik. Kui sul pole spaatlit, võta A4 suuruses valge paberileht, hoia selle äärtest kahe käega kinni ja tõmba lehega üle tordi. Raamatu seljale määri kreemi rohkem, et saaksid selle hiljem kumeramaks viimistleda. 4. N-ö lehtede osa tegemiseks rulli valge suhkrumass umbes 3 mm paksuseks ja lõika välja vajaliku pikkuse ja laiusega riba. Selle parameetrite teada saamiseks mõõda ära tordi kõrgus ja tordi kolme külje ümbermõõt, v.a selg. 6. Esikaane ja raamatu selja tegemiseks arvuta välja, kui suurt suhkrumassiplaati vajad. Lisa esikaane pikkusele umbes 1 cm ja laiusele 0,5 cm + köitmiskülje laius. Rulli teist värvi mass umbes 0,5 cm paksuseks, lõika sellest vajaliku suurusega tükk ja aseta see tordile. 7. Raamatu alt piiluva tagakaane jaoks lõika värvilisest massist välja pikk, tordi kolme külge kattev peenike riba ja paiguta see tordi alumisse äärde. Kui soovid kandiliste servadega kaant nagu meil, lõika iga külje jaoks eraldi riba ja ühenda need nurkades diagonaalse sisselõikega. Meie tordi «parameetrid» Meie tordi biskviitpõhi on küpsetatud 30 × 40 cm suuruses vormis. Selleks kulus 8 muna. Võikreemi tegemiseks (retsepti leiad internetist või kokaraamatust) läks 250 g võid. Kihtide vahele panime aprikoosikreemi. Valget suhkrumassi kulus meil 250 g ja kollast 450 g. Tordi kaal sai 3,3 kg. Lapsed olid rõõmsad!