www.naisteleht.ee	 Käes on rasked ajad. Majanduslangus ja üha kasvav tööpuudus sunnivad inimesi otsima alternatiivseid teenimisvõimalusi, et sissetulek ei väheneks. Mõned lähevad kasiinosse õnne proovima, mõned hakkavad lotot mängima ja mõnel tuleb pähe geniaalne plaan teha üks korralik täiskasvanutele mõeldud film. Või kas see plaan on ikka nii geniaalne? Zack (Seth Rogen) ja Miri (Elizabeth Banks) on juba vanad sõbrad, kes jagavad üksteisega nii muresid, rõõme kui korterit. Ühel kenal päeval avastavad nad, et on kõrvuni võlgades ja kui nad midagi kiiresti ette ei võta, peavad varsti tänavale kolima. Ainsaks väljapääsuks keerulisest olukorrast paistab olevat teha üks pornokas. Peaosalisi kehastaksid nad selles ise ja värvikateks kõrvaltegelasteks kutsuksid oma sõbrad. Loomulikult ei kulge kõik nii lihtsalt, kui kujutlustes tundus. Filmi režissöör on Kevin Smith, kelle religiooni pilav linateos «Dogma» tekitas mõned aastad tagasi usuringkondades teravat vastukaja. Tõenäoliselt oleks ta isegi kirikurüpest välja heidetud, kui ta kuhugi kogudusse oleks kuulunud. «Zacki ja Miri» ümber vallandus umbes samasuguse poleemika ammu enne, kui seda isegi tegema oli hakatud. Seda suurem oli kõikide kriitikute üllatus, kui film viimaks linale jõudis ja selgus, et «Zack ja Miri teevad porri» pole üldsegi nii jube ja rõve, kui pealkirjast võiks järeldada. Tegu on natuke küpsemale eale mõeldud romantilise komöödiaga, millele lisab vürtsi veider huumor ning südamlikud tegelased. Eelseisva sõbrapäeva ootuses sobib see film pimedas kinosaalis koos kaaslasega nautimiseks igati.