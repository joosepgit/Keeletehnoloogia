www.bioneer.ee	 Kujutage ette, kui „söö kohalikku toitu“ tähendaks nii New Yorgis, Pariisis, Shanghais kui ka Tallinnas toidu hankimist paari kvartali kaugusel asuvast aiandusmajast, kus linnainimesed saaksid oma köögivilja ise kasvatada. Need, kes ei soovi ise kasvatada, saaksid samu toiduaineid kohalikust poest osta. Iseenesest ei ole linnas toidu kasvatamises midagi uut. Ka Bioneer on käsitlenud näiteks tubase aianduse teemat. Linnas kasvatatud toit ei saaks küll kiidelda puhtas õhus kasvamisega, aga ta oleks ökoloogiline oma kasvatamis- ja tarbimiskoha läheduse tõttu. Oluliselt väheneksid toidule kulutatud transpordikilomeetrid. Nagunii kõik inimesed ei söö ökotoitu, seega leiduks toidule kindlasti tarbijaid. Transpordikilomeetrite vähenemine on pidevalt kallineva kütusega maailmas vägagi aktuaalne. Need rohelised aiamajad või koguni rohelised kõrgustesse küündivad pilvelõhkujad pakuksid vaheldust ka linnapildis. Vertikaalse aianduse idee juurde kuuluvad ka näiteks vihmavee kasutamine kastmisel, kanafarmide pidamine samas majas ning erinevate taimesortide kasvatamine erinevatel korrustel. Võimalusi on palju. Mõte leida põllumajandusmaadele lisaruumi kõrguse arvelt on palju kajastamist leidnud USA erinevates meediaväljaannetes. Levinud arvamuse kohaselt elab aastal 2050 80% maakera elanikest linnades. Kui oletada, et see prognoos osutub tõeks, siis ei tundugi linnasisesed kõrged aiandusmajad enam nii utoopilised. Hetkel on 80% võimalikust põllumajandusmaast juba kasutusel. 15% sellest maast on kahjustatud. Seega pole meil eriti palju võimalik linnast väljas asuvate põllumajandusmaade pindala suurendada. Põllupidamiseks sobiv maa muutub järjest väärtuslikumaks. Kui me tahame säästvalt toita kasvavat rahvastikku, siis ongi vaja pöörata pilk innovaatiliste lahenduste poole. Vertikaalaiandus tasub ennast ära juhul, kui aiandusmajade ehitamine ei ole liiga kallis ja nende hooldamine on lihtne ning ohutu. Linnasisene põllumajandus suurendaks kohaliku kogukonna isemajandamise võimet ja lisaks kindlustunnet.