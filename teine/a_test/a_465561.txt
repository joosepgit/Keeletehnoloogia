www.naisteleht.ee	 Heidy tunnistab, et olnud elu aeg õpetaja, kuulab ta kõiki noori lauljaid kriitiliselt.: Foto: Egert Kamenik Tuntud ja armastatud laulja Heidy Tamme on 64aastaselt paremas vormis kui enamik temast poole nooremaid. Heidy on enda peal ära proovinud kõikvõimalikud dieedid ning pannud suure kaalulangusega sõpru muretsema. Sileda näonaha ja kauni jumega Heidy kaalub 170 cm juures 75 kilo. Nii heasse vormi on ta jõudnud tänu joogale ja rangele toitumisele. «Olen väga palju uurinud erinevaid toitumisteooriaid,» ütleb Heidy. Tema üks reegel on hoiduda kõigest, mis võib kahjulikult mõjuda. «Kui tunneme paha lõhna, siis läheme ju sellest kohast ära, aga ometi inimesed joovad ja suitsetavad ja mürgitavad sellega oma keha!» Heidy arvates on kõige olulisem jälgida, mida süües oma kehasse pannakse. «Inimese organism on ju nagu auto mootor – me ei pane autosse igasugust solki –, aga samas sööme täiesti valimatult. Selles suhtes on meil idamaade inimestelt palju õppida, neil on toitumine hoolikamalt läbi mõeldud!» Toortoidu tarbimine on omamoodi teadus Heidy arvates on meie suurimaks probleemiks kõige läbisegi söömine. «Kõige hullem on Rootsi laud. Kui olin jälle laevas kaks nädalat esinenud, jäin pärast väga haigeks. Ja ometi olin söönud head toitu!» imestab Heidy. Hiljem, olles uurinud sügavamalt erinevaid toitumisteooriaid, leidis ta üles ka põhjuse: «Selle ühe söögikorraga sööb inimene ju terve aasta jagu erinevaid toite!» Pärast seda on Heidy olnud kindlameelne: «Kui satun kuhugi, kus on Rootsi laud, siis valin kas liha või kala ja võtan sinna kõrvale ohtralt salatit!» Lauljanna on enda peal ära proovinud mitmesugused toitumisteooriad. «Olen olnud kaks aastat ainult toortoidul! See on täiesti omaette teadus, kuidas töödelda toitu nii, et teha see maole vastuvõetavaks ilma kuumutamata.» Heidy käis isegi Helsingis nädalaid kestnud kursustel, et õppida, mis ja kuidas kokku sobib. Toortoidudieedi juurde käis organismi regulaarne puhastamine: kuu aega jutti iga päev sooltepuhastus spetsiaalse aparaadiga ja paastumine. «Hommikuti jõin näiteks nisuorase mahla!» Isegi hommikujogurti tegemine oli omaette ooper. Selleks, et saada toortoidudieediga sobivat jogurtit, pani Heidy seesamiseemned ööpäevaks vette ja mikserdas siis saadud idudest seesamipiima. «See mõjus mulle väga hästi: olin vitaalne, mul oli kogu aeg nii palju häid mõtteid, tegelesin joogaga, energiat oli nii palju! Ma pole kunagi oma välimusega nii rahul olnud kui sellel perioodil!» Usub Atkinsi dieeti Kuigi Heidy ise tundis end hästi, ei meeldinud tema muutunud välimus teistele. «Emale hakati rääkima, et mul on midagi viga, ma olevat liiga kõhn! Ema hakkas mulle seepeale lambaliha sisse söötma!» Heidy oli selleks ajaks alla võtnud paarkümmend kilo. Kui tulid tagasi tavalised söömiskombed, hiilisid ligi ka kilod. Heidi ostis sõudeergomeetri, millega oli juhuslikult kaasas Atkinsi dieeti tutvustav brošüür. «See filosoofia seal taga tundus mulle usaldusväärne – kõige olulisem on reguleerida organismis süsivesikute ja valkude tasakaalu! Ja mõtleme, kuidas toitusid meie esivanemad – aidad olid talveks liha täis kogutud!» Heidy otsustas Atkinsi dieeti proovida. «Tegin enne läbi põhjaliku terviseuuringu, võtsin kõik analüüsid, et oleks võimalik mõju uurida.» Ta kirjutas üles kõik, mida sõi, et täpselt hinnata selle mõju tervisele. «Käisin igal hommikul kaalul ja muudkui naersin!» Kolme kuuga kaotas ta kümme kilo ja sõi enda väitel kogu aeg. «Tundsin ennast väga hästi, vereanalüüside tulemused läksid paremaks, kadusid kõik paistetused ja tursed ning kolesteroolitase langes!» Heidy väldib võimalusel praegugi menüüs tärklist sisaldavaid toite, näiteks kartulit ja teraviljatooteid. «Selline toit paneb pärmiseene vohama, sellest tulevad magusahood ja seen hakkab organismi mürkaineid eraldama!» väidab ta. «Lisaks kurnavad süsivesikud organismi ja teevad meid apaatseks.» Seega pole Heidy fanaatiline Atkinsi järgija, ta sööb aeg-ajalt ka muud, kuid üritab siiski dieedi reeglitest kinni pidada: «Ja minu põhiõpetus on: sünnipäevamenüüd ei tasu endale ikka korraga sisse toppida!» Kuulsus segas pereelu Heidy õpetab Helsingi popi- ja džässikonservatooriumis noori lauljaid. «Olin 24 aastat tagasi selle kooli hälli juures, kui see kool loodi.» Heidy on olnud Soomes laulmisõpetaja 1983. aastast, mil ta sinna koos 12aastase pojaga elama kolis. «Mu kadunud ema ikka imestas, et miks ma kõik siin maha jätsin, sest olin siin ju staar,» meenutab Heidy. «See, mis mind lõpuks sinna viis, oli mitmete asjade summa,» tunnistab Heidy. Tema esimene abielu oli lagunenud: «Eks seda mõjutasid minu töö ja ka nooruse ebaküpsus – noored on kompromissitud, pole ju abielusid läbi elatud!» Otsusele jõudmisele aitas kaasa ka uus armastus, kes teda Soome kutsus: «Kolm aastat käis mulle peale.» Lauljanna tunnistab, et teda ajendas ka uudishimu ning lõpuks otsustaski ta riskida ja minna. «Algul plaanisin, et elan kodust pereema elu, kuid saatus viis ikkagi kohe tööle.» Soomes esinedes oli Heidyl tekkinud muusikutega kontakte ja peagi pakutigi talle tööd koolis, kus ta tänaseni õpetab. «Kahjuks ei jäänud ka teine abielu kestma, jälle tuli töö vahele – olin ka seal kuulsam kui mu mees! Ja meestele selline asi ju ei meeldi.» Heidy ei kahetse Soome minekut. «Kerge ei ole olnud, iga uus asi hirmutab ja ärritab, kuid paneb ka proovile.» Praegu Heidy Tamme suuri tulevikuplaane ei tee. «Vaatan, kuhu tuul mind viib. Minusugustel, kes on jaganud kahte mätast, on väga raske oma kohta leida. Meil, Soome eestlastel, on nagu isiksus jagunenud,» selgitab ta. Mis on Atkinsi dieet? Üks vastuolulisema kuulsusega dieete, mille lõi dr Robert Atkins 1972. aastal. Dieedi ideeks on piirata süsivesikute tarbimist, et organism hakkaks tegelema keharasva põletamisega. Lubatud on süüa kala, liha, koort, juustu ja salatit. Loobuda tuleb leivast, saiast, pastast, riisist, kartulist, küpsistest, suhkrust, piimast, kohvist, teest ja alkoholist. Arstid ja toitumisteadlased pole siiani Atkinsi dieedi kasulikkuses üksmeelel, on ka hoiatatud, et see dieet põhjustab raskeid haigusi, sh naistel viljatust. Dr Atkins ise suri 2003. aastal tugevalt ülekaalulisena.