arvamus.postimees.ee	 Raul Eamets: rehepapid, tormine meri ja Eesti majandus Majanduslik maailmameri on neil päevil tormine. Eestil on kõigi oma tugevuste ja nõrkustega seetõttu otstarbekas olla koos suurte alustega, kirjutab Tartu Ülikooli majandusprofessor Raul Eamets. REKLAAM Parafraseerides ühe eesti kultusfilmi stseeni, kus suures ahjus sooja leidnud elukogenud apteeker räägib värskele abielumehele abielusadamast ning mässavast ja tormisest merest, võib ka tänase Eesti majanduse seisu võrrelda värskelt abiellunu omaga. Oleme ju väga värskelt heitnud ühte eurosüsteemiga, lootuses, et nüüd tuleb rikkus ja õnn meie õuele: suureneb Eesti majanduse usaldusväärsus, paranevad ekspordivõimalused, kasvab palk ja üldine heaolu. Vaata et saabki teoks mõne mehe unistus viie jõukama Euroopa riigi sekka jõudmisest! Praegust pilti vaadates oleme rahuliku abielusadama asemel jõudnud mässavale merele, kus hetkel küll ühtegi päästvat maamärki ei paista. Kui nüüd asju natuke kainelt kaaluda, siis tegelikult ei muutnud eurole üleminek sisuliselt väga palju Eesti majandust, sest valuutakomitee tingimustes meie keskpangal puudus sisuline võimalus rahapoliitikat teha ehk sellest majanduspoliitika hoovast olime loobunud juba 1992. aastal, kui oma raha kehtestati. Teisiti öeldes, me olime juba varem kõvasti kinni seotud suurte laevade (majanduste) külge, kes tormisel merel seilasid. Ainuke erinevus mineviku ja oleviku vahel on see, et me ei tea, kui palju me lõplikult ja reaalselt peame panustama ühisesse katlasse nende pankade toetamiseks, kes andsid raha riikidele, kes ei osanud sellega päris hästi ringi käia. Kreeka ja mõne teise Lõuna-Euroopa riigi käitumine meenutas väga eestiaegset lugu vaesest mehest, kes võitis miljon senti ja siis sügavas pohmellis püüdis meenutada, kuhu kõik raha on kadunud ja mis vahepeal on toimunud. Kreeka ühiskonna jahmunud peataolek tuleb selles kontekstis väga tuttav ette. Nagu tavaliselt, on süüdi kõik teised, mitte iseenda vale käitumine. See on ju nii inimlik. Kuidas siis toimetada olukorras, kus üks või kaks ullikest üritavad kirjutatud reeglitest kramplikult kinni pidada, samas kui suured saksad arutavad, kuidas tekkinud olukorrast võimalikult puhtalt välja tulla. Isegi kui puhta särgi hinnaks on mõnel teisel suurel tooli alt ära tõmbamine või kambrist hoopis välja saatmine. Kui mõelda, millist kasu on euroga liitumise aasta Eestile toonud ja mida me sellest õpime, siis sakstekambri allegooriat edasi kasutades võib öelda, et me oleme vähemasti selles kambris sees (no ütleme nii, et enamiku ajast), kus suured saksad asja arutavad, ja võib-olla kui me väga kõva häälega karjume, siis mõneks hetkeks suudame isegi mingit tähelepanu saavutada. Tõsi on, et efektiivsem on mõne suure või keskmist sorti saksaga punti lüüa ja koos rusikat laua peale prõmmutada. Meie lõunanaabrite olukord erineb meie omast juba põhimõtteliselt, sest ehkki nemad ei panusta hädiste abistamiseks, on nad tõrjutud üldse eeskotta, kust ainult läbi luku­augu kiibitsedes paistab, mida tähtsad ninad sakstekambris arutavad. Neil jääb üle ainult oodata, mida saksad otsustavad, ning loota, et suurem saun jääb tulemata. Kuna tegemist on ka väikeste vennikestega, siis nende tegutsemisest ei sõltu tegelikult suurt midagi. Kõik sõltub ainult sellest, mida teised teevad. Ollakse hirmunud ja ärevad, tõmmeldakse iga väiksema külajutu peale, seda ilmestavad hästi Lätis toimuvad pangajooksud ja devalveerimispaanikad. Kuidas meie tublil väikesel Eesti ullikesel siis sellel aastal on läinud? Nagu väikeste puhul ikka, sõltume sellest, mida teevad meie naabrid. Kui kogu meie majapidamine (majandus) sõltub 70–80 protsendi ulatuses sellest, mida me suudame müüa teistele ja teisalt nende käest sisse osta, siis peab paraku tunnistama, et meie tegemistest ei sõltu suurt midagi. Kasutades Nõukogude aja Mongoolia anekdoodiga võrdlust ja seejuures natuke liialdades, võib öelda, et Eesti on välismajanduslikult kõige sõltumatum riik maailmas. Meist ei sõltu suurt mitte midagi. Kui Soomel ja Rootsil läheb hästi, siis läheb ka meil hästi. Meie selle aasta majanduskasvuks tuleb umbes kaheksa protsenti, mis on kindlasti üks ELi kõrgemaid näitajaid. Hea kasvunumbri taga on ka väikene statistiline trikk, kui majandus varasemal perioodil kõvasti kukub, siis on muidugi suhteliselt kergem saavutada suurt kasvu, sest võrdlusbaas on madal. Sellest aastast võtame kaasa ka suhteliselt kõrge tööpuuduse. Novembri lõpus oli meil registreeritud töötuid ligikaudu 47 000 – 48 000, mis tähendab, et kokku on töötuid umbes 67 000 – 68 000. Protsentides teeb see üle kümne. Suur töötus on kindlasti ühelt poolt meie võimalus, teisalt ka oht. Seda inimeste armeed tuleb sotsiaaltoetuste abil üleval pidada, kui me ei taha, et kõik Eestimaa tolmu oma jalgadelt pühivad. Teisalt annab see võimaluse seda inimeste reservi harida ja ümber õpetada, et meil jätkuks töökäsi olukorras, kus rahvastik väheneb ja vananeb. Majanduskasv ja suur töötus samaaegselt näitab meile selgelt, et majandus on muutunud efektiivsemaks ja kokkuhoidlikumaks. Kui me suudame siinjuures veel ka targemaid, paremaid ja kallimaid asju välismaale müüa, siis võib tõesti õnn kunagi ka meie õuele jõuda. Aastalõpu lähenemine on toonud hulgaliselt pessimistlikke noote meie majandusedu jätkumisse. Töötus suureneb, ettevõtluse müügisektori kasv aeglustub, samuti pidurdub ekspordikasv – need on vaid mõned näited statistikaameti pressiteadetest. Rootsi ja Soome on korrigeerinud oma majanduskasvu numbreid kõvasti allapoole. Järelikult midagi head ei ole sellest tõusmas ka Eesti majandusele. Elame ebakindlas maailmas ja see, mis juhtus eile, ei pruugi sugugi toimida täna, ja veelgi enam – tänane seis ei kordu kindlasti homme. Tavatarbijat mõjutab väga oluliselt hinnatõus. Inflatsioon jääb aasta kokkuvõttes ilmselt viie protsendi kanti. See on kindlasti number, mis inimesi ei rõõmusta. Kuivõrd tundlikud ollakse hinnatõusu suhtes, seda on näidanud kana, kohvi ja muu kauba ostupaanika. Kahjuks tuleb tõdeda, et hinnatõusu seisukohast ei ole mingit paranemist oodata. Kui Euroopa Keskpank tõepoolest hakkab kriisi lahendama raha juurde trükkimisega (sellega võrdub ka eurovõlakirjade müük) ja praegu tundub, et muud lahendused on ennast sisuliselt ammendanud, siis saame kõik seda omal nahal tunda üldise hinnatõusuna. Säästmisele üleskutsumine, eriti olukorras, kus valdav osa inimesi hoiab oma raha intressi mitte andvatel jooksevhoiustel, on natuke vastutustundetu. Samas igasuguste fondide ja rahaturu instrumentide kasutamine, rääkimata toorainesse investeerimisest, käib kõvasti üle lõviosa inimeste arusaamisest majanduse toimimise seaduspärasustest. Seda ilmestab jätkuv SMS-laenude populaarsus ehk inimeste oskus raha hinda näitava intressimäära arvutamisest. Aga mis on siis meie tugevused? Kas neid üldse on? Meid on siiani välja vedanud talupoeglik pragmatism. Meie loosung on olnud: kui vaja, siis teeme ära! Mina arvan, et see ei ole meid maha jätnud ka rasketel kriisiaegadel. Eks natuke on muidugi tunda, et teatud baltisakslus hakkab meie pealike seas välja lööma, me arvame, et oleme päris sakstega juba täitsa võrdsed ja ega seda, mis lihtrahvas mõtleb, ei pea väga tõsiselt võtma. Mats peab tööd rabama, saksad otsustama ja vajadusel natuke rehepappi tegema. Eks ka hiljutine jama elamislubadega on hea näide sellisest rehepapi-tegemisest. Muidu on ju kõik aateline ja kenasti rahvuslik, aga kui võimalus on ja selle toimimisele sõbrad oma mitte midagi tegemisega ka kaasa aitavad, siis hakkavad sellid tegutsema ja oma taskuid täitma. Mis see muud ikka on kui üks rehepapluse erivorme. Tänapäeval on sellel lihtsalt peenem nimi – JOKK. Huvitav, et me ELi tasemel selle JOKK-asjaga nii vähe oleme tegelenud. Seal kipume ikka peksa saama, kui kas või ainult suhkrutrahvi meenutada. Ehkki kui vaadata globaalselt EList saadud raha ja sinna tagasi antud või tulevikus antavaid summasid, siis ma ei usu, et Eesti kaupleb kahjudega. Aga eks seegi ole üks osa rehepappide filosoofiast. Tuleme tagasi meie majanduse tugevuste juurde. Kindlasti on meie tugevuseks meie inimpotentsiaal, haritud inimesed, keda me viimasel ajal ei oska enam väga hästi kodus hoida. Eriti arste. Meie tugevus on ka väiksus ja mobiilsus, ja lähedus turgudele, mis mingil hetkel jälle meilt ostma hakkavad. Me ei suuda ilmselt mitte kunagi konkureerida Hiinaga koguste poolest, aga me võiksime seda suuta kiiruse, paindlikkuse ja individuaalse tarbija maitset arvestava disaini ja turunduse poole pealt. Võtame otsad kokku. Maailma tulevikuväljavaated on nagu ettearvamatu tormine ookean, kus me oleme kokku seotud suurte laevadega, mis on omakorda kokku seotud veel suuremate laevadega. Ma ei usu, et see laevastik upub, see võib jääda seisma mõne saare juures, et olla natuke tormivarjus. Siis ujub jälle edasi, võib-olla samas koosseisus, võib-olla väiksemas, üks grupp laevu sõidab vast natuke kiiremini kui teised. Vahet pole. Peaasi, et me otsi päris läbi ei raiuks, üksinda või koos sõpradest lätlastega kahe väikse kummipaadiga on ikka väga raske tormisel merel ellu jääda. 5 mõtet