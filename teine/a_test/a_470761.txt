www.naisteleht.ee	 Miks on soja kasulik? Sojauba on kõige valgurikkam taim, sisaldades kuni 45 protsenti taimset valku, millest inimorganism omastab 90–95 protsenti. Sojavalk on heade raviomadustega ning kergesti seeduv. Struktuurilt sarnaneb sojavalk loomse valguga ning aitab langetada kolesterooli. Millest alustada sojaroogadega tutvumist? «Tofust ehk sojatoorjuustust näiteks. Sellest saab maitsva lõunasöögi − soojas läheb see pehmeks ja paisub mõnusaks. Road saavad väga maitsvad. Vaid ürte tuleb rikkalikult lisada,» tutvustab Tärk. Soja spetsiifi lise maitsega harjumiseks on tema sõnul kõige paremad sojahelbed. «Nendest saab kerge vaevaga tõeliselt maitsvaid roogi! Ka sojakotletid või sojahakkliha maitsevad täpselt nagu liha. Neist saab valmistada nii kana-, veiseliha- kui kanalihamaitselisi roogi. Tuleb vaid sojatoodet paisutada vastavas puljongis.» Mis on tofu? Sojakohupiim on õrna, pehme konsistentsiga ja maitseomadustelt lähedane lehmapiimast valmistatud kohupiimale. Tofu-juust on kreemja värvuse, tiheda konsistentsi ja maheda maitsega toorjuust, mis ei meenuta sugugi koorejuustu. Tofu-juust on kolesterooli- ja laktoosivaba, toob esile teiste toiduainete maitsed ja sobib ka tärkliserikaste toitude kõrvale oma täisväärtusliku taimse valgu sisalduse tõttu. Kohupiima ja juustuna sobib tofu võileivakatteks, suppidesse, juurviljahautisesse, pitsasse, pirukatäidiseks ja taigna sisse, ka kreemideks ja tarretisteks. Tofut võib küpsetada, grillida ja suitsutada. Soovitud maitse andmiseks võib tofutükke hoida marinaadis vähemalt tund või kuni 12 tundi külmutuskapis (marinaad peab katma tofutükid täielikult).