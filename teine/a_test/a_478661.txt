www.bioneer.ee	 Suurbritannia kunstnik Michael Landy tundis ennast liigsest ostlemisest häirituna. 2001. aasta veebruaris korraldas ta Londoni tühjas C&A rõivakaupluses ülipalju kajastamist leidnud skandaalse installatsiooni „ Break Down “, mille raames kanti kataloogi ja seejärel hävitati kõik tema 7226 asja. Kõik esemed alates passist ning võtmetest kuni krediitkaardi ja sokkideni kas rebiti katki, tehti pulbriks või lõhuti niisama. Installatsiooni käigus seisis kunstnik platvormil, mis asus liini kohal, mille juures askeldas kümme assistenti. Asjad, mida Landy enim hindas (näiteks tema lambanahkne kasukas), jäid viimaseks. Kunstiinstallatsiooni külastas 45000 inimest ja viimane päev ahvatles kohale koguni 8000 inimest. „Kui olin lõpetanud, tundsin suurepärast vabanemise tunnet, nagu suudaksin teha kõike. Ent seda vabadust segavad igapäevamured. Elu oli palju lihtsam, kui oma platvormil seisin,“ tõdes Michael Landy pärast etendust. Kriitikud jagunesid arvamuste põhjal mitmesse leeri. Oli neid, kes leidsid, et raiskamise vastu pole mõtet raiskamisega võidelda ja asjade hävitamine just seda ongi. Teised kiitsid kunstnikku tema julguse ja terava probleemikäsitluse eest. Kolmandad kahtlesid mehe vaimses tervises ja soovitasid pöörduda spetsialistide poole. Neljandad nägid ürituses rünnakut kapitalismile. Landy ise kirjeldas oma teguviisi kui tarbimiseksamit. Bioneer ei arva, et me peaksime kõik oma asjad minema viskama, aga mõningane inventuur ei tee kindlasti paha. Vabaneda on mõtet esemetest, mida enam tarvis ei lähe. Tehke oma kodus suurpuhastus või koostage oma asjadest kataloog. Kataloogi variant on sobiv neile, kellel on väga palju aega. Iga eseme juures mõelge, kuidas te selle omandasite ja kas ese on siiani kasutusel. Pange kõrvale kõik, mida te ei vaja. Müüge oma üleliigsed asjad internetis maha või jagage tasuta laiali. Kui mõni ese ei leia kasutust, sest on katki, siis uurige, kas seda on võimalik parandada. Kui esemed on liiga kulunud või lõplikult katki, siis visake nad ära. Kui otsustasite siiski asjad kataloogi kanda, siis korrake üritust viie aasta pärast ja tehke järeldus oma tarbimisharjumuste kohta. Kas te ostate endiselt liiga palju?