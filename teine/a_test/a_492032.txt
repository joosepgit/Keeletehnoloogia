www.advent.ee	 Juhul, kui need, kes on veel tegevteenistuses, kel on olnud kogemusi Jumalaga Tema töö käivitamisel ja edasiviimisel, astuksid Joosua sarnaselt esile, et kinnitada Jumala rahva usku tagasivaatega mineviku õnnistustele ja Jumala halastusrikastele tegudele, saaksid nad ise õnnistatud ning osutuksid õnnistuseks neile, kel selliseid kogemusi pole olnud. Juhul, kui nad jutustaksid ohvritest, mida tõid need, kes olid teerajaja; kui nad hoiaksid rahva silme ees varasemate tööliste lihtsat eluviisi ja Jumala väge, mis sai nähtavaks töö kaitsmisel vigade, eksituste ja liialduste eest, võiksid nad avaldada tänastele töölistele kujundavat mõju. Kui kaotame silmist, mida Issand on oma rahva heaks minevikus teinud, kaotame silmist Tema praeguse tegutsemise Jumala rahva heaks. Need, kes tänapäeval töösse astuvad, ei tea praktiliselt midagi toonaste juhtide enesesalgamisest ja eneseohverdusest, kellele Issand töö alustamise koorma usaldas. Sellest tuleks jutustada neile ikka ja jälle. Käib suur võitlus Eluvürsti ja pimedusevürsti vahel, võitlus, mis nõuab pühendunud töölistelt alalist valvsust.  Juhul, kui mehed ja naised keelduvad vastu võtmast Issanda teed; juhul, kui nad panevad vastu taevast saadetud valgusele, osutuvad nad ülekohtu tööriistadeks.  Kui nad näevad viga, mida on teinud ja mõistavad, et neil pole olnud õiget meelsust, et nad on püüdnud tappa seda, mida Issand on tahtnud elus hoida, tunnistagu nad oma eksimust ausalt ja avameelselt.  Kui nad alandavad oma südame Jumala ees nagu Taavet ja tunnistavad, et on eksinud, siis on nende päralt Jumala kindel Sõna andeksandmisest. Saatan on saanud julgust teha oma erilist tööd. Need, kes on minevikus eksinud ega ole end alandanud täielikult oma vigu tunnistama ja heastama, jätkavad samas vaimus. Nad nimetavad tõde eksituseks ja eksitust tõeks. Need töölised leitakse viimaks suures võitluses Saatana poolelt. Nii nagu Jumal on ustav täitma oma tõotust, nii on Ta ustav täitma ka oma ähvardust. Vennad ja õed, võimalik, et ma olen hauas enne, kui need Jumala hoiatused teie mõistusele ja südamele vajalikku mõju avaldavad, aga ma ütlen teile Pauluse sõnadega: “Teades nüüd, mis on Issanda kartus, me püüame veenda inimesi” kõikjal pöörduma. – Käsikiri 23, 1899.