www.bioneer.ee	 Soome Looduskaitse Seltsi Uusimaa osakonna esindaja Pertti Sundqvist: "Kohtuotsus ei kinnita, et Nord Streami rajamisega ei kaasne keskkonnariskid. Kohtu hinnangul ei ole riskid siiski niivõrd tõsised, et peaks muutma ehituseks välja antud lube. Sarnaseid kohtuotsuseid tehakse tihti just siis, kui töödega on juba alustatud." Puudujääkidele Nord Streami keskkonnamõjude hindamise osas on juhtinud tähelepanu ka Eesti keskkonnaministeerium. Kahjuks jäid mitmed Eesti ettepanekud lisauuringute vajadusest Soome ametkondade poolt arvestamata. Tekkinud olukord esitab väljakutse Eesti riigile - mere kasutuse ja kaitse korraldamisele Eesti territoriaalmeres ja majandusvööndis. Teatavasti on kavandamisel mitmed gaasitorud, elektrijuhtmed, tuulepargid, kaevandused ja kaitsealad. Merega on seotud aina rohkem inimtegevusi, üha enam satuvad erinevad huvid omavahel vastuollu ja lahendusi tuleb leida rikkumata seejuures mereökosüsteemi. Ühe näitena võib tuua Läänemere kalavarude olukorra, mis eelmiste kümnendite ülepüügi tõttu on olulisel määral vähenenud.