www.advent.ee	 Hea lugeja! Alles see oli, kui kirjutasin uusaastatervituse nüüd juba seljataha jäänud aastale, kuid nüüd avastad, et aastanumber on jälle muutunud ja läheb veidi aega, et harjuda uue aastaarvuga, mis on 2012. Nüüd, vaadates tagasi möödunud “euroaastale” ja mõeldes erinevatele asjaoludele, olgu see siis euroala kriis, poliitiline ebastabiilsus Euroopas, Lähis-Idas ja Põhja-Aafrikas või põuad, erinevad looduskatastroofid, toiduainete kõrged hinnad, rahutused (ja seda nimekirja on võimalik jätkata lõpmatuseni), siis mida tunned kõige selle suhtes? Kas kartus euro püsimajäämise pärast on ka sind puudutanud? Kas eurotsooni pinged ja finantskõikumised on kuidagi ka sind mõjutanud? Või küsiks ehk sellise küsimuse: “Kas kõik läks nii, nagu sa olid planeerinud ja oodanud?”. Vahel uudiseid lugedes mõtlen Piibli kirjakohale, kus on kirjutatud: “Inimesed jäävad hingetuks maailma peale tulevate sündmuste kartuses ja ootuses ...” (Lk 21:24) Kas need sündmused, mis toimuvad maailmas ja meie riigis, teevad sind murelikuks? Kus on lahendus? Jeesus Kristus peaks olema meie igatsus ja lootus, sest ainult Tema võib pakkuda tõelist rahu ja rõõmu. Ja kui olukorrad muutuvad liiga raskeks ja kahtlused vallutavad südame, siis mõtle Tema peale, Tema imelisele lunastusplaanile, mis kulmineerub Tema teise tulekuga ja uue maa loomisega. Samas me teame, et tihti me käitume nagu kaks meest, kes olid teel Emmause poole. (Lk 24.13–35) Nad ütlesid: “Meie aga lootsime, et tema (Jeesus) ongi see, kes Iisraeli rahva lunastab…” Selles lauses on kurbust, pettumust, masendust, segadust, arusaamatust. See tähendab, et nad olid pettunud, sest tundus, et tegelikkus ei vastanud nende ootustele. Nende elus toimus tõsine kriis, sest Isik, kellesse nad uskusid, osutus, nende arvates, kellekski teiseks! Kurb, kui inimene kaotab usalduse Jumalasse ja hakkab kahtlema ning enamasti tulevad kahtlused raskustes ja kriisiolukordades. Järgmisena peaks meid julgustama vahva teo looga seotud õpetus! Ühel jahedal hiliskevadisel päeval hakkas tigu ronima kirsipuu otsa. Lähedal oleva tamme okstel istuvad varblased viskasid teo kulul nalja. Lõpuks lendas üks neist kirsipuu otsa ja hõikas: “Hei, tigu! Kas sa ei tea, et siin ei ole veel mitte ühtegi kirssi?” Väike tigu aga ei peatunud. Ta jätkas oma aeglast ronimist ja ühmas vastuseks: “Tean küll. Kuid neid saab olema, kui ma üles välja jõuan!” Igaühe elus on mingil hetkel koht pettumusel, julgusetusel, depressioonil ja heitumusel, kui meie lootused annavad kokku nulli. Ja isegi kui meie parimad lootused peaks tõeks saama, leiavad haigused, vanadus ja kurbus meid kõiki. Seepärast peab meie peamine lootus elu mõttetuse vastu rajanema igavesel, kõikvõimsal Jumalal, kes kingib meile igavese elu ja ülestõusnud ihu. Taaveti palve juhatuse, andestuse ja kaitse pärast, saatku meid sellel uuel aastal: “Mu Jumal, sinu peale ma loodan, ei jää ju häbisse ükski neist, kes sind ootavad. Issand anna mulle teada oma teed, õpeta mulle oma teeradu! Juhi mind oma tõeteel ja õpeta mind; sest sina oled mu Pääste Jumal, sind ma ootan kogu päeva”. (Ps 25:2)