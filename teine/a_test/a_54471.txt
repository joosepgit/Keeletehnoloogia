www.advent.ee	 9. ja 10. septembril toimus Lätis Riia adventkirikus laste- ja naistetöö seminar, mille viis läbi Trans-Euroopa Divisjoni laste- ja naisteteenistuse juht Anne-May Wollan. Eestist võtsid seminarist osa Madli Vahtramäe, Aurelia Brett Roos, Kaile Tuvi, Mare Maurer, Signe Kruus, Hellevi Nõmmik, Merle Kopli, Ülle Ploompuu, Galina Lõhmus ja Annely Kaasik. Vanematel on suurim vaimne tähtsus laste kasvatamisel ja meie kogudusena saame toetada vanemaid, anda edasi teadmisi. Jumala plaan on, et noored ja lapsed juba nüüd oleksid tema Sõna levitajad, kes tõstavad tema nime kõrgele. Piiblis on ka hoiatus, mis juhtub siis, kui me ei õpeta lapsi Jumalat austama. (Mt18:6) Lapsepõlv on parim aeg luua sidemeid Jumalaga. George Barna on teinud uuringu, mis vanuses lapsed otsustavad Jumala kasuks. 5-13a – 32% 14-18a – 4% 19- jne – 6% ja 58 % ei vasta kunagi Jumala kutsele, vaid lahkuvad kiriku “tagauksest”. Meil peab olema oma töös kindel eesmärk, et näha tulemust ja kõige tähtsam on, et tööd teeksime kogu südamest, mitte ainult kohusetundest, lapsed peavad tundma meie armastust ja hoolimist. Nad võivad unustada piiblitunnid, aga nad ei unusta kunagi seda tunnet, mis neile edasi anti. Lastetöö seminaril tutvustati ka uut programmi “Lapsed jüngerluses”. Eestisse jõuab see alles võib- olla paari aasta pärast, sest enne selle töölerakendamist on vaja läbida eraldi kursused. Aga vaatamata sellele saab ikkagi teha tööd lastega ja noortega ning toetada neid nende valikutes ja sammudes Jumalale lähemale. Meie ülesanne on lapsed Jumala juurde juhtida enne, kui maailm on oma sügavad jäljed neisse jätnud. Naistetöö tegijaid julgustas Anne-May Wollan vastu võtma Jumalalt kingitusi ja nende annetega olema kasulikud üksteisele. Jumal on igaühele andnud anded, aga kui me neid ei kasuta, siis me reedame sellega inimesi enda ümber. Igaüks on kordumatu ja asendamatu. Keegi ei pea olema hea kõiges ja kõik ei pea kõike tegema. Igalühel on erinev roll. Te võite teha koos Jumalaga palju rohkem, kui te eales oskate arvata. Jumal ei küsi meilt, millised on meie võimed, ta küsib: ”Kas sa oled tahtlik tegutsema?” Pole oluline, kus ma Jumalat teenin, ta kasutab meid seal, kus oleme, ja paneb meid särama. Õppisime veel, kui oluline on teha head reklaami oma tegemistele nii kirikus sees kui ka väljaspool ja saime tarkust, kuidas seda teha. Ürituse reklaami saime ka praktiliselt oma gruppidega läbi mõelda ja ette kanda. Anne-May Wollan jagas ka teadmisi, kuidas teha naistetööd väljaspool kirikuseinu. Kasutades Jumalalt saadud andeid, oleme suureks mõjuks maailmale. Ära karda, kui Jumal sind kutsub, temaga suudad palju! Tema annab sulle oma võimsa väe!