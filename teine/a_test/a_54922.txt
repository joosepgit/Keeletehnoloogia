www.naisteleht.ee	 TEEMAD Kadi Liis Saar: «Sõbrad kutsuvad mind inimkalkulaatoriks!» 23. Jaanuar 2009 - 12:39 | naisteleht Kadi Liisi võib liialdamata eriliseks tüdrukuks pidada. Nimelt on neiul väga hea pikaajaline mälu, tal pole näiteks mingi probleem kasvõi praegu esimeses klassis õpitud luuletus soravalt ette vuristada. Seda ta ajakirjaniku heameeleks muide ka teeb: F: Helin Loik Mulluse «Talendijahi» saate võitja, 16aastane superarvutaja Kadi Liis Saar õpib korraga kahes koolis ja tagatipuks veel kahes erinevas keeles! Et kõik vajalikud ained selgeks saada, käib neiu neljas erinevas klassis, mis tähendab, et tal on klassikaaslasi tervelt 120. «Lisaks õpin Tartu ülikoolis esimese ja teise kursuse materjale,» lausub tüdruk tagasihoidlikult. Kadi Liisi (16) ema Kadri (41) tütart liigselt kiitma ei kipu. «Me pole kunagi tahtnud pereringis või koduväliselt teda teistest esile tõsta või tema erilisust rõhutada,» jutustab ema, kuid tunnistab, et see on olnud natuke keeruline – juba eelkoolis panid õpetajad tähele, et Kadi Liis omandab uusi teadmisi teistest tunduvalt kiiremini. Ema arvates on tütar lihtsalt väga kohusetundlik ning teadmishimuline ja eelkõige just seetõttu igasugustel konkurssidel märkimisväärseid tulemusi saavutanud. Loeme need siinkohal lahkelt üles. 2007. aastal võitis Kadi Liis Taiwanis toimunud rahvusvahelisel loodusteaduste olümpiaadil pronksi, sama karva medali tõi ta koju eelmisel aastal rahvusvaheliselt astronoomiaolümpiaadilt. Ta on neljakordne maailmameister arvutipõhises peastarvutamises ja võitnud kõrgeid kohti muudel rahvusvahelistel ning mõistagi Eesti olümpiaadidel. Kahes koolis korraga «Eelmisel aastal Tallinna Inglise kolledžis põhikooli lõpetades tundsin, et mulle jääb sealsetest reaalainetest natuke väheks,» jutustab Kadi Liis. Seetõttu saigi räägitud kõrval asuva Tallinna reaalkooli juhtkonnaga ning haridusamet oli samuti nõus, et kümnendast klassist alates hakkab tüdruk reaalaineid õppima reaalkoolis. «Olen sellise võimaluse eest mõlemale koolile ja õpetajatele väga tänulik,» lausub Kadi Liis õnnelikult. Selleks, et ükski aine tunniplaanist välja ei jääks, käib tüdruk neljal päeval nädalas kahes koolis ja neljas klassis korraga ehk mõlema kooli mõlemas paralleelis. «Mõnel päeval jooksen mitu korda edasi-tagasi,» muheleb ta seepeale. Ja kui koolitunnid läbi, kiirustab hakkaja tüdruk tennisetrenni. «Seal saan ennast füüsiliselt välja elada ja siis on hea värske peaga jälle mälu nõudvate ülesannetega tegeleda.» Seda viimast saab ta agaralt harrastada, osaledes Tartu ülikooli teaduskoolis. Võiks arvata, et kahe kooli, koduste tööde ning õhtuste trennide kõrvalt ei jää Kadi Liisil sõprade jaoks üldse aega ja tegu on ühe igava oivikuga. Kaugeltki mitte! «Olen täiesti tavaline koolitüdruk, kellele meeldib vabal ajal sõpradega koos olla, MSNis suhelda või kodus telekast kriminulle vaadata,» lükkab ta sellise oletuse ümber. Tänu «Talendijahile» ja kahes koolis käimisele on ta leidnud palju uusi sõpru ja mitmed vanemadki tuttavad on ta uuesti üles otsinud. «Olen iseloomult väga seltsiv ja sõbralik,» ütleb ta. Ema kinnitab tütre sõnu. Kadi Liis hindab oma vanemaid kõrgelt ja peab neid huvitavateks vestluskaaslasteks. «Mu isa Laur on väga tugev bioloogias ja oskab alati kõigile küsimustele vastata. Ja kui ta kohe vastust ei teagi, siis uurib järele või juhatab mind allikani,» jutustab Kadi Liis. Matemaatikas teeb tüdruk aga vanematele juba ära. Tarkuse geenid on selles peres ilmnenud juba vanemates põlvkondades. Üks Kadi Liisi vanaemadest on geograafia õpetaja, teine hariduselt matemaatik-majandusteadlane. Vanaisa Asmu Saar oli tuntud geograaf, kes töötas aastaid Eesti entsüklopeedia loodusteaduste toimetuse juhataja ning toimetajana. Tartu ülikoolis olen juba sees Kui pärida Kadi Liisilt tema edasiste õpiplaanide kohta, vangutab muidu krapsakas tüdruk nõutult pead. «See on kõige raskem küsimus, sest võimalusi on ju nii palju,» sõnab ta. Ühes on ta aga kindel: Eesti jääb talle väikeseks. «Põhimõtteliselt olen ma juba Tartu ülikoolis sees, sest kui olla vabariiklikul olümpiaadil viie parima hulgas, siis pääseb sinna ilma konkursita,» rõõmustab Kadi Liis. Seega on mõistetav, miks Eesti ülikoolid neiule enam huvi ei paku ja pilgu laia maailma on suunanud. «Tahaksin minna õppima Harvardi või Oxfordi ja siis nende teadmistega Eestisse tagasi tulla ja midagi siin ära teha,» ütleb ta. Epp Reinmets Talendijaht 2007 võitja Saatesse «Talendijaht» Kadi Liis algul minna ei mõelnudki. «Seda võimalust pakuti esiti mu vennale, kes on samuti pranglimises tugev, kuid tema keeldus kategooriliselt telesse minemast ja nii ma siis läksingi.» Tüdrukule tundub kummaline, et tema oskust üldse talendiks peetakse. «Minu jaoks on see täiesti tavaline asi,» selgitab neiu. Tookord ta eeldas, et pigem leiab tunnustust mõni kondiväänaja või muu artist. Võidusumma 100 000 krooni on tal suuresti alles, ainult natuke on kulunud raamatute ja enda muul moel harimise peale. «Eks ma hoian seda raha ülikooliõpinguteks,» ütleb ta. Pildil on Kadi Liis pärast saadet koos vendadega. Kui too tütarlaps juhtub kunagi seda artiklit lugema, siis tahaks talle natuke nõu anda - ära mine kohe pärast keskat Oxfordi/Harvardi. Tee Eestis baka ära ja mine magistris välismaale, sest siis on Sul Eestis vajalik sotsiaalne võrgustik olemas, et siia hilem tagasi tulla + rahvusvahelisi stippe ja grante on Eestis õppival inimesel tunduvalt lihtsam saada, kui välismaal õppival (sest Eestis on väiksem konkurents). Eesti haridus on üle prahi, kui sellest ise palju võtta. Mina käisin Oxfordis magistris, üks tuttav läks aga pärast keskat Saksamaale sama eriala bakasse õppima ja ei saa nüüd enam Eestisse tulla, sest ei tunne siin kendagi/tema nime ei tunne siin keegi. Ahjaa ja see ka veel - kui bio jne asjad huvitavad, siis mine parem Cambridge'i, seal on loodusteadused paremad kui Oxfordis.