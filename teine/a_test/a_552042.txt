www.naisteleht.ee	 Milline kala sobib algajale fileerimiseks? «Mõned kalad on tõepoolest pehmema, teised tihedama ehk tahkemaga lihaga, näiteks lõhe, koha ja paalia. Viimased sobivad fileerimise ABC omandamiseks paremini,» selgitab Heiste. «Kõige raskem on fileerida haugi, sest sel on keset fileed Y-luud, mille väljalõikamine on keeruline ja nõuab harjutamist. Räim on eriti õrnake ja puhastamata kujul kaua ei säili. Ilmselt just väiksuse tõttu räime fileerimine populaarne pole, pigem puhastatakse vaid kõhuõõs ja eemaldatakse pea. Fileerimise asemel võib kasutada ka vanaemadeaegset meetodit: kui kõhuõõs puhastatud ja pea eemaldatud, pane kalad kergesse marinaadi, ja juba mõne aja pärast on kalad nii pehmed, et saab teha vahepuhastamise ja tõmmata selgroo lihtsalt kala seest välja,» õpetab Heiste. Millal osta terve kala, millal filee? Kindlasti tasub osta tervet lõhet, mille puhastamine ja fileerimine pole raske. «Muidugi on perenaisel kergem töödelda ahvenafileed, kuid kahjuks on selle hind välisturu nõudluse tõttu järjest kasvanud. Fileerimise plussiks on aga see, et ülejäänud rootsudest, uimedest ja peadest saab väga maitsva puljongi, mis on lausa hõrgutis,» ütleb Heiste. Valge kala praadimisel on kõige olulisem hoiduda ülepraadimisest: siis muutub kala tuimaks ja kaotab hea maitse. Kuidas fileerida ahvenat? Praadimiseks on soovitatav kala fileerida. Ahvena jääb tänu nahaalusele rasvale praadides mahlasem. Ahvena soomus on küllalt kiusakas, mistõttu on soovitatav riivida seda veevannis: siis on soomused pehmemad ja nad ei lenda ka laiali. Lihtsaim fileerimisviis on lõigata kalalt uimed ja seljauim vastukarva, teha kaela taha risti-sisselõige ja lõigata filee piki selgroogu lahti. Ole ettevaatlik, et sa seejuures veresooni ei vigastaks: fileepooled peaksid jääma nii puhtad, et neid poleks vaja pesta ja piisaks majapidamispaberiga tupsutamisest. Seejärel pane fileepool lõikelauale, fikseeri sabast kas kahvli või sõrmedega ja tõmba fileerimisnoaga nahk maha. Supi keetmiseks piisab, kui lõikad ära uimed, avad kas kääride või noaga kõhuõõne, eemaldad sisikonna ja lõpused ning pesed kalad voolava vee all. Kindlasti kraabi ära selgroole hüübinud veri. See kehtib ka tervelt praetava kala puhul. Kuidas puhastada lesta? Veereta kala riivsaias, maitsesta soola ja sidrunimahlaga. Pane kala kõhtu sibularattaid ja tillivarsi. Puista ahjuvormi põhja võitükikesi ja tõsta kala vormi. Kala peale pane veel võitükikesi, sibularattaid ja tilli. Küpseta ahjus 225 kraadi juures umbes 10 minutit. Kalla peale veidi valget veini ja piima või koort ning küpseta, kuni kala on tõmbunud kergelt pruunikaks. Puista peale hakitud tilli. Lestafilee paprikaga 1 väike porru 600 g lestafileed 1–2 tl soola 1 spl paprikapulbrit 2,5 dl rõõska koort Pese ja tükelda porru ning lõika lestafilee kuubikuteks. Pane kõik potti ja maitsesta soolaga. Sega paprikapulber koorega ja kalla kalale-porrule. Hauta vaiksel tulel umbes 15 minutit, kuni kala on valge ja läbinisti küps. Serveeri keedetud kartulite või kartulipudruga ja murulaugu-tomatisalatiga.