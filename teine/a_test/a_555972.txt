arvamus.postimees.ee	 REKLAAM Meenutuseks, suhtekorralduseksperdid leidsid, et Keskerakonna mainet aitaks tõsta juhivahetus ning see, kui Tallinnas lõpetatakse poliitika, mis mõjub vaesele valijale priiskamisena. TAAVI PUKK: Edgar Savisaare lahkumisest poliitikast ja Keskerakonna peatsest kadumisest poliitiliselt areenilt on räägitud juba viimased 20 aastat. Keskerakonna poliitilised vastased ootavad seda samamoodi juba 20 aastat. Keskerakonnal on aga programm, mida Eesti vajab, tublid inimesed, kes viivad erakonna antud lubadusi ellu, ja lisaks on meil lojaalne toetajaskond. On arusaadav, et aeg-ajalt tekib Eesti valijaskonnas suur ootus uue tulija järele – nii sai valitsusse Res Publica, nii saadeti Brüsselisse Indrek Tarand ja nii pannakse täna lootusi sotsidele. Keskerakonna tugevus on see, et oleme piltlikult öeldes käinud läbi tulest, veest ja vasktorudest. Ka arvamusuuringud näitavad, et valitsusvastutuse kandmisega Tallinnas oleme hästi hakkama saanud – suudame poliitikat ellu viia nii, et valijate enamus meid jätkuvalt toetab. Seda vastupidiselt tänasele valitsuskoalitsioonile riigis. KOMMENTEERITUD IDEED ILONA LEIB: Kuidas ka ei tahaks anda nõu ohverdada Edgar Savisaar, on selge, et see eelmainitule ei sobi. Juhivahetus oleks mõistlik PR-soovitus ennast poliitilisse blokaadi määranud erakonnale, kuid antud religioossele rühmitusele ei ole see kaine otsus jõukohane. Keskerakonna maine parandamisele aitaks kõvasti kaasa Tallinna maksumaksjate kulul toimuvate massiivsete rahapõletusprojektide kokkutõmbamine. Väiksema sissetulekuga inimesed, kes Keskerakonna valijaskonna moodustavad, on sunnitud ise kokku hoidma ning ei saa lõpmatuseni tolereerida põhjendamatut raiskamist. Vaatajanumbrite põhjal on ilmselge, et isegi Keskerakonna valijatele ei paku Tallinna TV huvi. Massiivsed linna kulul tehtavad reklaamikampaaniad ei tee samuti elu ei Eestis ega Tallinnas paremaks. Barrikaadidel võitleva proletariaadi liini ajamine poliitikas väsitab valijaid, kes varem või hiljem jõuavad tõdemuseni, et maailm ei jagune inimesteks Edgari poolt ja tema vastu. Keskerakonda saaks päästa konstruktiivsema ja ka teistsugust maailmavaatelist arusaama aktsepteeriva poliitilise joone kujundamine.