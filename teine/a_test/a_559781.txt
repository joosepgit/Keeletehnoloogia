www.bioneer.ee	 „Meil on hea meel näha oma tippjuhtkonnas noort ja võimekat inimest. Loodame tema abil saada senisest veelgi paremini tuult oma innovatsiooni ja rahvusvaheliste suhete purjedesse,“ rõhutas TTÜ rektor Andres Keevallik. Alates veebruarist töötas Alar Kolk TTÜ rahvusvaheliste suhete osakonna juhatajana. Ta on töötanud Ettevõtluse Arendamise Sihtasutuse (EAS) juhatuse esimehena ning EASi juhatuse liikmena. Ta on olnud ka Eesti Tehnoloogiaagentuuri peadirektor, SA Eesti Innovatsioonifondi juhataja. Alates aastast 2000 on Kolk Eesti Innovatsioonikomitee ja paljude teiste erialaorganisatsioonide liige ning mitmete riiklike ettevõtete nõukogu liige. Alar Kolk kaitses TTÜs majandusteaduskonnas magistrikraadi 2004. aastal, Tartu Ülikooli lõpetas ta juhtimise erialal 1999. aastal. Kolk on doktori kandidaat ning valmistub kaitsma doktorikraadi Aalto Ülikoolis, teaduse ja tehnoloogia teaduskonnas. Tema teadustöö käsitleb tehnoloogilise innovatsiooni juhtimist maailma suurettevõtetes Microsoft, Google, Nokia ja Ericsson. Samuti on ta end täiendanud MITis (USA), Lappeenranta Tehnoloogiaülikoolis ning Linköpingu Ülikoolis. Enam kui 10 aastat on Alar Kolk olnud lektoriks nii Tallinna Tehnikaülikoolis, Tartu Ülikoolis kui ka Helsingi Tehnoloogiaülikoolis. Samuti on ta olnud juhendaja rohkem kui 30 uurimis- ja magistritööle Eestis ja välismaal.