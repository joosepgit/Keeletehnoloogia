arvamus.postimees.ee	 Ester Šank: rohkem sallivust, härrased! Tallinna meediastipendiumi ümber on asjatut tolmu ja vaenugi üles keerutatud, vaikides sihilikult või piiratusest – ajakirjaniku puhul ühed halvad mõlemad – olulistest asjadest. Et kõik ausalt ära rääkida, peab alustama pronksööst (kuigi juured ulatuvad mõistagi kaugemale). Pimegi pidi nägema seda vastasseisu, millesse võim oli rahva seadnud. Pärast aprillirahutusi kerkis avalikkusse nii ühest kui teisest rahvusest inimesi, kes ei soostunud enam pead liiva peitma ja teesklema, et meil on (integratsiooniga) kõik hästi. Osa neist astus esile Tallinna kodurahufoorumil, mõned pääsesid ka ajalehe arvamusrubriiki. Peavoolumeediat valitses küll nende hääl, kelle käsi haarab alatihti kabuuri järele, aga analüütilist tooni püüdsid anda sotsiaalteadlased – ühtäkki oli nendegi arvamusel turgu. Ent üllatavana ilmutasid rahulolematust pronksöö meediakajastusega just ajakirjanikud, väljendades seda avameelselt tollastel arvukatel konverentsidel ja mõistagi eravestlustes. Lisaks etteheitele ebaprofessionaalses mahavaikimises leiti eesti- ja venekeelne meediapilt erinevat kui öö päevast. Nii reaalsuse kui selle meediapeegelduse paralleelmaailmade väljenduseks võis lugeda ka pronksööd. Seltskond oma riigist ja inimestest hoolivaid ajakirjanikke tõdes siis, et ühed enam ei saa ja teised ei taha endisel moel jätkata: sallimatus ohustab meid kõiki, erikeelseid meediaruume on vaja lähendada, ajakirjanikke koolitada ja motiveerida kaasamisteemal rääkima. Nendes aruteludes, mille algatajaks osutusin nii oma ajakirjanikukogemuse kui praeguse ametikoha tõttu, sündis ka meediastipendiumi idee – just ajakirjanikel endil. Kandidaate, kelle kasuks rääkis nende senine töö meedias, süvenemistahe ja tolerantsus, oli õnneks palju. Nende seast tegi valiku samuti ajakirjanikest koosnev komisjon. Alles seejärel said kaasa rääkida linnavalitsuse poliitikud. Nemad ühtki nime ei lisanud ega kõrvaldanud. Seega pean pettumuse valmistama neile, kes kõike endale ebameeldivat püüavad näidata Savisaare kurja plaanina. Protokolle hindamiskomisjoni aruteludest ei käskinud samuti tema salastada, vaid seda soovitas komisjon, et kaitsta neid kolleege, kelle kandidatuur oli arutamisel, kuid keda ometi stipendiumile ei esitatud. Ka võin südamerahuga kinnitada, et stipendiaatide vabadust ei kitsendatud oma teema ega käsitlusviisi valikul. Nagu keegi neist ise märkis: ta kirjutanuks sel teemal niikuinii. Küsin imestusega endalt ja teistelt: kui sallivus ja kaasatus (lõimumine) on valdava osa Eesti elanike arvates ühiskonna stabiilsuse ja riigi julgeoleku huvides väga oluline, siis kuidas seletada selle püüdlemise vastu suunatud kriitikat? Üks kolleeg ajakirjandusest arvas: «Pinge ja hirmu all ühiskond on ikka kellegi huvides.» Teine oli veidi täpsem: «Kui juba Ernits kirjutab raamatu pronksööst, siis on üks seltskond ärevuses, et tõde tuuakse lagedale.» (Peeter Ernits oli üks stipendiumi saajatest.) 1990ndate lõpul andis Avatud Eesti Fond koos Jaan Tõnissoni Instituudiga integratsioonikäsitluste ergutamiseks stipendiumi paarikümnele ajakirjanikule. Tolmu siis ei tõstetud, ehkki instituudil oli otsesuhe parteipoliitikaga. Ja hästi tegid, et maksid, sest tänu ka nende ajakirjanike tööle muutus õhustik Eestis märksa leebemaks. Seejärel tuli riiklik integratsiooniprogramm. Pärast pronksööd peame haarama juba igast õlekõrrest. Sest ühiskonna lõhestatus on kriitilisel piiril. Öine Vahtkond korraldab suurt autonoomia-küsitlust, mille abil loodetakse ehk kopeerida Lõuna-Osseetiat. Kui keegi tahaks nüüd taas kabuurist püstoli haarata, siis see küll kasu ei too. Pigem tasub mõelda, kas ja kus saavad vabariigi kodanikud sõna rahvusest sõltumata. See on asi, millega tasub tegelda.