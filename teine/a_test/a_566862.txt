www.naisteleht.ee	 «Marilyn» oli Gerlile (30) juba kuues kord teatris kostüüme teha. Võrreldes oma kollektsiooni loomisega, käib teatrikostüümide tegemine teistmoodi. «Esiteks on ette nähtud kindel eelarve ja see ei ole Eesti tingimustes just suur, miljonitega arvestada ei saa.» Algusest peale tuleb arvestada muidki erinevusi. «Kostüümis peab saama ju tantsida ja laulda ning lisaks peavad need veel kaks aastat vastu pidama.» Materjalivalik käib samuti teistel alustel. «Kui oma kollektsioonile tuleb leida ülikvaliteetsed kangad, siis teatris saab teha mööndusi.» Näiteks kui kleit peab sädelema, siis päris kristalle ei tellita. «Muidugi võib tellida ka Swarovski kristallid, aga siis ei ole enam raha nelja teise kleidi tegemiseks. Sellepärast ongi teater hea, et saab muid vahendeid kasutada – petab ära ja sädeleb nagu päris. Aga ega ma oma saladusi nüüd ei avalda,» muigab Gerli. Gerlil on kahju, et iga etenduse ettevalmistus käib alati kõva tempoga, mistõttu aega näitlejatele isiklikult läheneda eriti ei jää. «Kui ikka ajastu joon näeb midagi ette ja fassong on selline nagu on, siis nii tuleb teha.» Kogu etenduse kollektsiooni valmistamiseks ja kokkupanekuks kulus kaks kuud. «Sellest jäi tegelikult ikkagi väheks, oleks hea meelega võinud sellega tegelda kuus kuud.» «Mul oli kaua aega kaks unistust: teha midagi 20ndate või 50ndate aastate stiilis,» jutustab Gerli. «Siis tuli võimalus teha «Chicago» ja nüüd siis «Marilyn».» Enne kui Gerli töö kallale asus, tegi ta põhjaliku ajastu-uuringu. «Vaatasin filme, uurisin pilte ja panin kokku korraliku klade.» Gerli tajus tööga kaasnevat tohutut vastutust. «Marilyni kostüümid on kõik nii ilusad, tolleaegsete meistrite tehtud. Kõik, mis temaga seotud, on ikoon.» Talle endalegi meeldib eelmise sajandi viienda kümnendi stiil: «Kõrged kontsad ja ilusad riided – mulle meeldib glamuur.»