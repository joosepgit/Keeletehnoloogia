www.advent.ee	 Ilmutusraamatu 14. peatüki teise ingli kuulutust hakati kuulutama 1844. a. suvel ja siis pöörduti sellega otseselt Ühendriikide poole, kuna Ameerikas kuulutati kohtukuulutust kõige laialdasemalt. Seal heideti see ka kõige üldisemalt ära ning seetõttu oli langus sealsetes kirikutes ka kõige kiirem. Ent teise ingli kuulutus ei täitunud täielikult 1844. aastal. Tollased kirikud kogesid moraalset allakäiku Kristuse teise tuleku kuulutuse äralükkamise tõttu, kuid see langus polnud veel täielik. Jätkates pidevalt käesoleva aja jaoks antud eritõdede äralükkamist, on nad langenud üha sügavamale ja sügavamale. Ent ikka veel ei saa öelda, et “langenud on  Baabülon, kes oma hooruskiima viinaga on jootnud kõiki rahvaid”. Ta ei ole veel pannud kõiki rahvaid joobuma.  Usust ärataganemine pole jõudnud veel oma haripunkti. Piibel teatab, et enne Issanda tulekut tegutseb Saatan “igasuguses valeväes ja valetunnustähtedega ja valeimetegudega ja igasuguse ülekohtu pettuses” ning need, kes “ei võtnud vastu tõearmastust, et nad oleksid võinud pääseda,” võtavad vastu “vägeva eksituse, et nad hakkavad uskuma valet”. 2Te 2,8-11. Baabüloni langemine ei saa olla lõplik enne, kui jõutakse sellise olukorrani, ning kiriku liit maailmaga sõlmub täielikult. See hetk ligineb samm-sammult ja seega on Ilm 14,8 täielik täitumine veel meie ees. Vaatamata vaimulikule pimedusele ja Jumalast võõrdumisele, mis eksisteerib kirikutes, kes moodustavad Baabüloni, leidub neis veel suurel hulgal Kristuse tõelisi järelkäijaid. Nende hulgas on paljusid, kes pole kunagi mõistnud erilisi tõdesid käesoleva aja jaoks. GC 389, 390