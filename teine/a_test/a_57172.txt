www.advent.ee	 Laupäeva, 18. oktoobri õhtul toimus Tartu kirikus koosolek, mis oli pühendatud vabatahtlike organisatsioonile Maranatha Volunteers International. Maranatha on peagu 40 aastat tegutsenud organistasioon, mille eesmärgiks on evangeeliumi kuulutamine ehitusprojektide kaudu maailma eri paigus. Tartus toimunud koosoleku mõtteks oli Maranatha töö laiem tutvustamine ja informatsiooni jagamine neile, kes oleksid sellistest lühiajalistest misjonireisidest huvitatud. Kõnelejaid oli kokku kolm. Mervi Kalmus rääkis oma suvisest Maranatha-reisist Norrasse ning õhutas noori sellistest vabatahtlikutöö võimalustest kinni haarama. "Kui ma mõtlen sellele, kui kitsastes tingimustes pidid Jumalariigi tööd tegema minu vanemate ja vanavanemate põlvkonnad ning kui vähe – kui üldse – oli neil nii suurepäraseid misjonitöö võimalusi, siis ma tunnen, et olen lausa kohustatud ära kasutama selliseid võimalusi, mida praegune vabadus ja suhteline jõukus pakub," ütles Mervi. Teiseks kõnelejaks oli Veljo Lobjakas, kes jõudis Maranatha-projektilt Põhja-Norras tagasi veidi rohkem kui nädala eest. Veljo kinnitas oma kogemustele toetudes, et kui inimene tahab midagi Jumala heaks teha, annab Jumal oma õnnistuste kaudu talle mitmekordselt tagasi ning muudab isegi lihtsa ehitusprojekti eriliseks vaimulikuks kogemuseks. Kolmanda kõnelejana tutvustas hiljuti Soomes Maranatha-seminaril käinud Kärt Vahtramäe projektile mineku võimalusi. Ta tutvustas soomlaste lähemate aastate misjonireise Aafrikasse ning andis lootust ka sellele, et ehk korraldatakse ühel päeval ka Eesti-Soome ühiseid Maranatha-projekte. Jumalateenistusel teenisid muusikaga kaasa Hellevi Nõmmik ja Tartu koguduse noortekvartett.