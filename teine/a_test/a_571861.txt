www.naisteleht.ee	 Nähtavad ja nähtamatud tagajärjed Piisavalt kõrgesse joobeastmesse jõudnuna ei mõelda tagajärgedele, sest mõistlikkus on välja lülitunud, lastes inimesel käituda üliemotsionaalselt. Enesekriitika on langenud, pidurid kadunud. See avab tee kogunenud pingete väljaelamisele ja pakub hetkelist kergendust. Mälulünkade taastamisel võivad abiks olla nii eelmise õhtu kaaslased kui ka nähtavad jäljed: valitud kõnede loetelu telefonis, saadetud e-kirjad ja SMSid. Mälestuste mosaiik tekitab häbi ja süütunnet, samuti hirmu rikutud suhete pärast. Igati mõistlik on tunda hirmu ka iseenda pärast: miks minuga nii juhtus? Paljudele kujuneb alkoholi pruukimine peamiseks pingete maandamise viisiks. Lõbu, lõdvestust ja ennast väljendada on vaja – ent millises valuutas selle eest maksta? Mida häbiga teha? Kohe tagajärgede klaarimise asemel puhka end korralikult välja. Kui saad, aruta juhtunut kellegagi, keda usaldad ja kes on suhteliselt neutraalne. Kui mälu tõrgub ja teadmatus piinab, mine küsi, mida sa tegid. Kui teod tehtud, pole mõtet jaanalindu mängida ning teeselda, et kõik on korras. See ei tõsta ei sinu ega teiste enesetunnet. Vabanda, kelle ees vaja. Oma liialemineku tunnistamine ei kahanda sinu väärtust – pigem vastupidi. Enese süüdistamise asemel, analüüsi, mis sind niimoodi jooma ajas. Milline on su meeleolu viimasel ajal olnud? Enamasti on isegi alkoholijoobes väljapaisatud sõnades oma tõetera. Suhtu tõsiselt iseenda vajadustesse – enese allasurumine on vaid ajutine lahendus.