www.naisteleht.ee	 Abi apteegist Kui meelespeaõiesinine plekk jalal ei meeldi, aitavad seda peale karupükste kaotada ka apteegis müüdavad vahendid. Naistelehe toimetus testis vastavaid kreeme ja geele ning sai teada, et mõni vahend on mõnus ja tõhus, mõni absoluutselt kasutu. Umbropsu ära siiski sinikaid ravima hakka. Ettevaatlik tuleb olla neil, kes on mõne kreemi teatud koostisosa suhtes tundlikud. Enne kasutamist on kindlasti mõistlik lugeda toote infolehte. Kertu Sikk Milline ravim aitab? Lioton 1000 Hind: 83.70 Toime: Pindmiste veenide põletiku või hematoomide lokaalseks raviks. Mulje: Värske mõnusa lõhnaga kergesti imenduv geel. Sinikas on pärast kahte määrimist juba järgmisel päeval tunduvalt vähem märgatav, ülejärgmisel täiesti haihtunud. Seelikukandjate kindel lemmik! Badjaga 911 Hind: 64.90 Toime: Geel muhkudele ja verevalumitele. Mulje: Läbipaistvat geeli on kerge peale kanda ja see imendub kiiresti. Meeldiva piparmündilõhnaga. Hommikul ja õhtul pealemäärituna on tulemus juba teisel päeval näha: lilla sinikas muutub kollaseks ja vähemärgatavaks. Tõhus ja meeldiv kreem! HepaGel Hind: 61.00 Toime: Pindmiste veenide põletiku või hematoomide lokaalseks raviks. Mulje: Lõhnab nagu kummiliim! Ja toimib ka samamoodi: kleebib kasutaja sissemääritud sinikaid pidi linade või riiete külge kinni. Sellegipoolest on see kõik vaeva väärt. Sinine plekk on juba järgmisel päeval kaks korda väiksem! Hirudoid Hind: 64.40 Toime: Pindmiste veenide põletiku või hematoomide raviks. Mulje: Meeldiva lõhnaga läbipaistev geel. Potisinist plekki ei kaota, kuid selle värvi muudab ühtlasemaks ja sinikas muutub vähem märgatavaks. Kuigi värsket sinikat sai määritud korralikult, ei olnud selle kadumise kiiruses loomuliku paranemisega võrreldes olulist vahet. Traumeel Hind: 75.70 Toime: Sisaldab ravimtaimi, mineraalseid ja loomseid komponente ning on valmistatud homöopaatia reegleid järgides. Mulje: Kergelt PVA-liimi lõhnaga, kuid teeb naha pehmeks. Kreemi sai kaks päeva järjest kolm korda nahale määritud, kuid sinikas ei lasknud end sellest sugugi häirida. Sinyak-off Hind: 72.20 Toime: Kasutatakse välispidiste verevalumite korral näol ja kehal. Mulje: Praktiliselt lõhnatu, rasvane. Ei mõjunud absoluutselt, aga testimiskohaks polnud ka nägu, vaid jalg. Kuna näonahk on õrnem, siis ehk seal oleks kreemi toime olnud ka tugevam. Pakend on vähemalt lõbus. Miks sinikad tekivad? «Verevalumite tekkimise kalduvus on inimestel erinev ja nende tekkepõhjust ei saa välja selgitada,» ütleb perearst Sirje Reinmets. Sinikad ehk verevalumid tekivad väikeste traumade tagajärjel. Väikesed ehk täppverevalumid diameetriga kuni kolm millimeetrit võivad esineda piirkondades, kus on kõrge veenirõhk, näiteks jalgadel sokikummi pigistuskohtadel. Nahasisesed ja limaskestaalused verejooksud võivad tekkida ka teatud ravimite tarvitamise tagajärjel. Neid võivad põhjustada aspiriin ja mõned valuvaigistid.