www.naisteleht.ee	 Maali oma kodu seinale tahvel Vanasti kuulusid tahvlid vaid klassiruumi, tänapäeval kasutatakse neid meelsasti ka kodudes. Selleks pole vaja paigaldada elutuppa kobakat tahvlit, mis matemaatikatunde meenutades õõvastust tekitaks, vaid võib lihtsalt osa seinast erilise värviga üle võõbata. Sadolini Värvikeskuse disainer Eve-Lii Sandre ütleb, et tahvlivärv sarnaneb mööblivärviga, on väga vastupidav ja sellega saab värvida kõiksuguseid aluspindu. AS Tikkurila esindaja Ermo Luts teab oma praktikast, et kõige rohkem soovitakse klassikalisi tahvlivärve, musta ja rohelist. Kui varem ainult neid saada oligi, siis nüüd on Eve-Lii Sandre sõnul lisandunud neile sinakashall, türkiissinine, vaarikapunane ja oliiviroheline. «Ja toone saab omavahel segada — nii saab veelgi enam värve,» vihjab Sandre. Moodne tahvel ei pea tingimata olema neljakandiline nagu koolis. Tahvli kuju osas seab piire vaid fantaasia. «Erinevaid kujundeid leiab internetist, need saab alla laadida ja grafoprojektori abil seinale kanda,» soovitab Sandre. Kui soovid tahvlile ka midagi kinnitada, võid kasutada tumehalli karva magnetvärvi, mis sisuliselt on paks metalliosakeste mass. Selle võib kanda seinale niisama või tahvlivärvi alla. Ja kui soovid lihtsalt magnettahvlit, millele joonistada ei saa, võib magnetvärvi tavalise veebaasil seinavärviga üle värvida. «Tuleb ainult arvestada, et iga järgnev värvikiht muudab magnetite püsivuse kehvemaks,» hoiatab Sandre. Magnetvärv tuleb seinale kanda kindlasti värvirulliga — siis ei jää pind reljeefseks ja teravatipuliseks, millele magnetid ei taha hästi kinnituda. «Magnetvärv nakkub ka kvaliteetse seinavärviga värvitud pinnale. Määrdunud pind tuleb enne puhastada pesuainega ja läikiv või kare pind lihvida liivapaberiga,» õpetab Ermo Luts. «Vajadusel krundi aluspind, lisa kaks-kolm kihti magnetvärvi ja soovi korral veel kaks kihti tahvlivärvi.» Ja siis kriidid kätte! Kerttu Jänese Millisele seinale kõlbab? Üldiselt sobib tahvli alusvärviks juba seinas olev värv, tahvlivärvi võib kanda ka otse puhtale puidule või vineerile. Väga läikivad pinnad ja näiteks keraamiliste plaatidega kaetud pind tuleks enne katta spetsiaalse kruntvärviga. Ökofännide savikrohvile tahvlivärvi ei soovitata: savikrohv imab liiga palju värvi endasse. Tahvlivärv ei sobi ka tapeedi peale – see tuleks tahvliks mõeldud ala suuruses eemaldada. Kuidas asi käib? Tahvlivärviga seina katmisega saab hakkama igaüks, sest tegu on väga mati värviga ja ebatasasused kaovad kuivades iseenesest. Siiski oleks hea kasutada veluurrulli, millega on lihtne värvi ühtlaselt peale kanda. Tahvlivärvi tuleks kanda pinnale kaks-kolm kihti. Iga kihi vahel peaks laskma seinal paar tundi kuivada. Kasutamisvalmis on tahvel ööpäeva möödudes, kuid väga tugevasti seda kohe täis kritseldada ei tasu, kuna lõplikult kivistub tahvel mõne nädalaga. Tahvlivärvile kirjutamiseks sobivad koolitahvli kriidid, puhastamiseks tavaline svamm ja puhas vesi.