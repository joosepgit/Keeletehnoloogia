www.bioneer.ee	 Oled sattunud õigesse kohta – sinu ees avaneb säästva ja tervikliku elustiili portaal Bioneer. Kas teadlikult või kogemata, igatahes tegid õige valiku. Miks? Põhjus on lihtne. Meie nägemuse järgi oli Eestis puudu sõltumatu ja apoliitiline portaal, mis jagaks inimestega mõtteid ja kogemusi ökoelustiilist nii meil kui mujal. Keskkonnateadlik, säästev, terviklik või tervislik elustiil – nimetame kuidas tahes – ökoeluviis on mitmetahuline ja selle harrastamine eeldab teadmisi. Inimestele tuleb näidata, et ökoeluviis ei ole friikide eralõbu, vaid seda saab harrastada lihtsalt. Selleks ei pea ka tegema meeletuid järeleandmisi isikliku mugavuse arvelt. Ja see on kasulik nii sulle endale kui maailmale. Eestis on juba loodud tarbimisele suunatud elustiilide portaale, aga keskkonnateadlikul inimesel on sealt vähe lugeda. Bioneer täidabki selle lünga. Rõhume oma materjalides arusaadavusele, sest inimesed ei viitsi lugeda teemadest, mida nad ei mõista. Hoiame positiivset joont ja hindame elutervet suhtumist, ent kui vahel tundub vajalik hammustada, siis ei jää muud üle... Keskkonna- ja tervikliku elustiili mõtete vahendajana soovime eelkõige olla kui ühiskonna sõbralik valvekoer, pigem isegi juhtkoer, kes aitab astuda esimest sammu säästlikuks saamisel ja "roheliseks" olemisel.