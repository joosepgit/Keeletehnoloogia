www.bioneer.ee	 Maailmakuulus rootsi loodusteadlane ja arst Carl von Linne (1707-1778) rajas kaasaegse taimede ning loomade süstemaatika ning taksonoomia. Tänu Carl von Linne’ le kasutatakse taimede grupeerimisel teaduslikku liiginime, mis koosneb kahest sõnast: perekonna nimest ja liigiepiteedist. Nime esimene pool näitab, millisesse perekonda taimeliik kuulub ja epiteet ütleb, millise liigiga antud perekonnast on tegemist. Palju vähem on tänapäeva üldsusele teada Carl von Linne' avastus, kuidas lillede abil aega määrata. Peale pikki aastaid taimede uurimist ja jälgimist märkas ta, et mõned liigid järgivad regulaarset päevarütmi, avades või sulgedes oma õisi iga päev ühel ja samal ajal. Linne' uuris kokku 43 erineva lilleliigi päevarütmi ja pani saadud tulemuste põhjal kokku "horologium florae" e. Lillekella. Kasutatud taimede seas olid nii metsikud kui köögiviljaia asukaid, samuti mõned eksootilised liigid. Kuna nende õite avanemis- ja sulgemisaeg varieerub liikide vahel, siis teoreetiliselt tuleb aja määramiseks jälgida mitmeid erinevaid taimi. Linne' ise ei istutanud kunagi Lillekella, tema huvi oli puhtalt teoreetiline. Lillekell äratas juba Linne' kaasaegsete seas huvi ja innustust, ja seda ka väljaspool Rootsit. Tänaseks on ka paljud loomeinimesed saanud sellest inspiratsiooni, näiteks tuntud Prantsuse helilooja Jean Françaix (1912 – 1997) lõi samanimelise, väga kauni muusikateose "L´horloge de flore", mille katkendeid võib kuulata SIIT. Praktikas on täpset Lillekella siiski üsna raske luua, kuna taimede päevarütmi hakkavad mõjutama paljud välised tegurid: päiksepaiste, temperatuur, pilvisus, niiskus, tuul ja kasvukoht. See aga tähendab, et lillede avanemis- ja sulgemisajad muutuvad. Oma Lillekell paiguta tasasele, päiksepaistelisele avatud kohale. Istuta või külva lilled nii, et nad ei varjutaks üksteist. Vajadusel külva äraõitsenud lillede asemele uued. Lillekella loomiseks võid katsetada taimedega, mida ka Linne kasutas, arvesta vaid, et enamus neist olid enamasti kollast värvi tagasihoidliku välimusega looduses kasvavad taimed. Vaata nimekirja SIIT .