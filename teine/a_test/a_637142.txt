www.advent.ee	 Ajakirjas American Journal of Hypertension avaldatud uuring heidab pilgu kliima ja õhutemperatuuri mõjudele vererõhu regulatsioonis. Õhutemperatuuri mõjusid kardiovaskulaarsüsteemi haigustele on uuritud varemgi, kuid kliima (muutuste) mõjudest vererõhule, täpsemalt vererõhu kõikumisele, on vähe teada. Ameeriklased uurisid 333 naist ja meest, kellel oli diagnoositud kõrgenenud vererõhk või 1.staadiumi hüpertensioon. Iga katesealune oli ühtlustatud dieedi peal kolm nädalat ja neil jälgiti päevased, öised ja 24-tunni vererõhu väärtused. Klimaatilised andmed saadi kohalikest meteoroloogiakeskustest. Leiti, et süstoolse vererõhu kõikumine on pöördvõrdeliselt seotud õhutemperatuuri 24 tunni keskmisega ja päevatemperatuuriga. Õhurõhu ja vererõhu muutumise vahel seost ei leitud. Tulemused näitasid ka seost süstoolse (ülemise) ja diastoolse (alumise) vererõhu ning temperatuuri tõusu vahel, kuid pärast segavate muutujate arvestamist see seos kadus. Uuringu autorid järeldasid, et külmal perioodil võib vererõhu kõikumine raskendada hüpertensiooni diagnoosi ja ravi. Vererõhu kõikumine võib olla seletuseks, miks kardiovaskulaarne suremus on talvel tõusnud.