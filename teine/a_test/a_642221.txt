www.naisteleht.ee	 Maali triibuseelik tassile! Selle asemel et vabariigi aastapäeva õhtul teleri ees pingviinide paraadi vaadata ja arutada, mitu kilo Evelin Ilves juurde või maha on võtnud, maalige endale päris oma triibuseelikukruus. Olgu see siis vahvalt kollane Muhu seelik või punase-hallitriibuline Rõuge undruk — me lubame, et tassile maalituna näevad need igal juhul ülilahedad välja. Mida ühe sellise tassi tegemiseks vaja läheb? Esiteks muidugi tassi. See ei pea olema sugugi uus — vaadake oma nõudevarud üle, ehk leiate kapi kõige kaugemast nurgast mõne vana valge tassi, mida te pole ammu kasutanud. Teiseks varuge keraamikale või portselanile maalimiseks mõeldud värve. Neid leiate hobipoodidest, aga ka näiteks ehitustarvete kauplustest. Soovitame valida harrastajatele mõeldud värvid, sest need on odavamad ja tavaliselt on nendega ka lihtsam toimetada. Kolmandaks vajate paari peenemat pintslit ja natuke svammi (hästi sobib näiteks tavaline nõudepesusvamm), maalriteipi ja kääre. Kui kogu kraam koos, siis head maalimist ja kauneid triibuseelikuid! Merle Luik Naistelehe lemmikud! Keraamika- ja klaasivärve on tuhat sorti, aga et need püsima jääksid, tuleb nõusid ahjus põletada. Meie leidsime Darwi Glassilt ka õhu käes kuivavad värvid. Ei mingit ahjuga jändamist ega mustaks kõrbenud üllatusi! Sobivad maalimiseks juba nelja-viieaastaste lastega. Otsi neid käsitööpoodidest hinnaga 26.00. Inspiratsiooni ja infot rahvariiete kohta leiad veebilehelt www.erm.ee. Uuri ka kodust raamaturiiulit või küsi raamatukogust. Meie kasutasime Reet Piiri raamatut Eesti rahvarõivastest. Pese tass nõudepesu­vahendiga puhtaks, sest mustale pinnale ei taha värv hästi peale jääda. Kui valitud triibumustril on üks põhivärv (näiteks kollane Muhu seelikutel), on lihtsaim värvida sellega kogu kruus üle ja seejärel triibud pintsliga ükshaaval peale maalida. Pista svamm värvi sisse, tupsuta kogu kruus üle ja jälgi, et ei jääks õhumulle. Lase 10 minutit kuivada. Võta ette pilt triibuseeliku kangast ja maali triibud selle järgi peenikese pintsliga tassile. Kui mõni värv jääb liiga hele, lase sel minutit viis kuivada ja tee triip uuesti üle. Kui kõik läks lõplikult sassi, siis lihtsalt pese kruus sooja vee ja nõudepesuvahendiga puhtaks ja hakka otsast peale. Tiba rohkem pusimist Pese tass nõudepesuvahendiga korralikult puhtaks. Kui triibuseelikul on kaks põhivärvi, saab sirged põhivärvi triibud tassile maalriteibi abil. Kata teibiga need kohad, mis soovid esialgu värvimata jätta. Silu teibist välja kõik kortsud ja õhumullid – siis jäävad triibu servad konkreetsed.