www.naisteleht.ee	 Mäletate anekdooti, kus lapsevanem läks kooli ja pahandas õpetajaga: miks te nii palju õppida annate, ma pean ju tööl ka käima! See polegi nali. Kui lapsel ilmuvad e-kooli halvad hinded (tänapäeval on ju kõik kohe halastamatult näha!), läheb nõudlikul lapsevanemal kulm kortsu. Eesrindlik ema või isa istub vajadusel kas või igal õhtul lapsega laua taga ja pusib koos temaga koolitükke teha. Halvemal juhul saab vanem asja selgeks, aga laps läheb lihtsalt õigete vastustega kooli … Tartu Forseliuse gümnaasiumi inglise keele õpetaja ja koolitaja Lauri Tankler leiab, et lapse eest ülesannete ärategemine pole kuigi mõistlik. Kõige olulisem on kindlaks teha põhjus, miks on hinded halvaks läinud. «Kas laps ei viitsi aru saada või ei oska õpetaja arusaamist tekitada, vaid ainult oma nägemust edasi anda. Või ei pööranud laps tunnis lahendusele lihtsalt tähelepanu,» loetleb ta. «Peaks üritama teha vahet, kas lapsel puudub konkreetne oskus, mida kooliülesanne nõuab, või on tegemist käitumise, suhtumise või õpetaja-õpilase omavahelise suhte probleemiga.» Kõiki neid muresid saab lahendada ainult siis, kui tõde on selge. Seega ei pruugi olla õige hakata kohe lapsele tarkust pähe panema — ta võib seda isegi teada! Kui asjad on hakanud väga viltu vedama, tuleks ka õpetajalt küsida, mis tema arvates lapsele tunnis ja aine juures probleeme valmistab. Kui laps tõepoolest ainest aru ei saa, soovitab Tankler vanemal lapsega maha istuda ja selgeks teha, millised teadmised ja oskused tal puuduvad. «Lapsevanem ei pea olema ekspert kõigis ainetes — ta võiks toetada last hoopis sellega, et aitab tal õppimist lihtsustada ja annab mõista, mida peaks tegema, et osata,» soovitab ta ja räägib, et igal lapsel on oma tugevused, mille kaudu ta uusi teadmisi kinnistab. Näiteks vaatab analüüsiv laps sõna «lend­orav» ja jätab selle meelde kui vastuolulise sõna: sisuliselt peaks tegu olema ju «liugoravaga» — orav liugleb, mitte ei lenda. Teisel lapsel on tugev kujutlus- ja tunnetusvõime: ta võrdleb lendoravat tuulelohega ja kujutab ette selle liuglemist tuules ning mõiste kinnistubki selle emotsiooni kaudu. Kõige paremini oskabki oma lapses taolisi seoseid luua ema või isa. Sama tähtis kui õpitust arusaamine on see, et noor inimene õpiks ise lahenduskäike leidma ja oma kooliasjade eest vastutama. «Vastutus tuleks järk-järgult lapsele üle anda,» õpetab Tankler. «Kas või niimoodi, et iga kord teeb laps kõigepealt ära need ülesanded, mida ta oskab ja alles seejärel tuleb oma küsimustega vanema juurde.» Tankler rõhutab, et kõige tähtsam on, et lapsevanem oleks kogu aeg kursis, mida laps õpib, et puudujäägid teadmistes õigel ajal avastada. «Eelkõige peaks andma lapsele nõu, kuidas õppida, mitte et kuidas ülesanne ära teha.» Kerttu Jänese Kuidas aidata? Tänapäeva pingeridade ja tulemuste võidujooksus on lapsevanemal raske säilitada külma närvi ja keskenduda oma lapse arengule, mitte tema võrdlemisele teistega. Emad-isad võiksid endalt last vaadates järjest harvemini küsida: kui tark ta juba on? Selle asemel tuleks uurida, kuidas laps tark on, millise loogika abil mõtleb, mida maailmas tajub ja armastab. Lapsevanemad ja õpetajad peavad oma õppimise ja mõtlemise väravaid sageli ainuõigeks, sest on nende kasutamisega harjunud. Lastega kaasa mõeldes võib aga avastada mõne täiesti uue raja, mille kaudu maailma avastada ja asju meelde jätta. Allikas: www.lapsekool.ee Anne Põder ja 5. klassis õppiv Martiina: «Tõeline pähkel!» Anne arvab, et lapsevanema kohus on kujundada lapses esimestes klassides õpiharjumus ja teha selgeks, et kodused tööd tuleb ära teha korralikult, mitte üle jala. Nii kontrollis ta ka oma tütart. «Esimeses klassis sai Martiina kirjatehnikaga palju vett ja vilet näha,» meenutab Anne. «Olin noriv ema, kes käskis kõik viltused tähed ära kustutada ja uuesti teha. Mõnikord maalis ta veel hilisõhtulgi tähti, sest õigel ajal oli õppimises hooletu.» Vastuseid kontrollides Anne lapsele vigu täpselt ette ei öelnud. Õpetas pigem, et kodused tööd tuleb pärast tegemist ka üle kontrollida. Kolmandas klassis vähendas Anne sujuvalt kontrolli. Nüüd, viiendas klassis teeb Martiina kõike iseseisvalt. «Sekkun vaid siis, kui ta palub abi. Näiteks inglise keeles tahab ta, et ma kontrolliks, kas laused on õigesti moodustatud või tõlge sobib. Paaril korral oleme koos pusinud ka matemaatikat.» Ikka ohkab Anne õnnelikult: Martiina on praegu veel viieline õpilane, kes viitsib heade hinnete nimel vaeva näha. Ülesanne Arvuta! Leia suurim ühistegur (SÜT): 630 ja 252. Anne: «Ülesanne tundus esimese hoobiga tõeline pähkel! Lühendid SÜT ja VÜK tundusid küll tuttavad, kuid oma kooliajast ei suutnud nende kohta küll midagi meenutada. Kuna Martiina oli parajasti õpikuga koolis, otsisin abi internetist ja sealt leitud selgituste põhjal sain ülesanded lahendatud. Nii et viienda klassi matemaatikas olen veel võimeline oma last aitama, kuid vaid juhul, kui saan enne vastava osa ise uuesti selgeks õppida. Samas usun, et paljud lapsevanemad selleks suutelised pole, sest tavaelus vajaminevast matemaatikaoskusest on asi juba palju keerulisem. Olin ise õnneks kooli ajal matemaatikas küllalt lahtise peaga, seega mõikan ainet ehk tsipa paremini.» Lahendus Jaga arvud algtegureiks ehk esmalt kahega ja kui ei jagu, siis proovi kolme või neljaga ja nii edasi, kuni lõpuks jagub mingi arvuga. 630 : 2; 315 : 3; 105 : 3; 35 : 5; 7 :7; 1 252 : 2; 126 : 2; 63 : 3; 21 : 3; 7 : 7; 1. Siis kirjutasin välja kahe arvu ühised algtegurid ja korrutasin need omavahel. 2 x 3 x 3 x 7 = 126. Juhuu, nii need vastused lõpuks tulidki! Kairi Karelson ja 2. klassis õppiv Richard: «No on ikka nuputamist!» Kairi Karelsoni peres on asjad seatud nii, et Richard teeb kirjalikud ülesanded ära pikapäevarühmas ja vaid suuline pool jääb kodus õppida. «Olen seda meelt, et iseseisev kodus õppimine arendab väga hästi kohusetunnet ja just algklassides tuleb tegeleda laste õppimisharjumuste kujundamisega,» räägib Kairi. «Küllaltki kiire elutempo juures püüame abikaasaga siiski pojale õppimise juures toeks olla. Vajadusel palume ka vanaema abi.» Kairi sõnul tuleb ette, et laps kiirustab ega loe ülesannet korralikult läbi ja sellest tekivadki vead – seega tuleb mõnikord lahendatud ülesanded üle kontrollida ja vigadele tähelepanu juhtida. Siis tekib arusaam, et kiirustades õppimine on aja raiskamine. «Samas ei taha ma kujundada harjumust, et keegi peab kogu aeg juures istuma, et koolitöö tehtud saaks,» möönab Kairi. «Siis võib lapsel kergesti tekkida käegalöömise tunne: ma ei taha, ei oska või ei viitsi.» Ülesanne Sügisel pani Mari maha 12 tulbimugulat ja 5 nartsissisibulat. Kevadel kasvas tema peenral 8 kollase ja 9 punase õiega taime. Mis värvi tulbid kasvasid sibulatest? Mitu kollase tulbi sibulat Mari maha pani? Kairi: «Lahendasime pojaga seda päris pikalt. Üksi ta seda lahendust polekski vist leidnud, sest nägin isegi sellega vaeva. Lugesin ülesannet väga mitu korda, et aru saada, mida küsitakse ja kuidas see lahenduskäik peaks välja nägema. See oli tõeline konksuga ülesanne. Proovisime nii- ja naapidi arvutada, aga lõpuks tuli välja, et küsimus on hoopis muus.» Lahendus Sibulatest kasvasid punased ja kollased tulbid ning Mari oli maha pannud kolm kollase tulbi sibulat. Nartsisissid ju ainult kollased ongi – seega kaheksast kollase õiega taimest viis on kollased nartsissid ja kolm kollast tulpi! Pille Janno ja 7. klassis õppiv Janet: «Rist ja viletsus!» Prognoos on halb, sest Pille teab juba ette: matemaatikaülesanded tal just ludinal ei lähe. «Hoidsin laste õppimisel rohkem silma peal umbes neljanda klassini, aga tegin neile ka selgeks, et koolis järjel püsida on nende töö,» räägib Pille, kellel on veel üks tütar – 8. klassis õppiv Janne. «Nüüd nii ongi ja kodust tööd kontrollida pole vaja.» Pealegi on koolis ka konsultatsioonid, kus saab üle küsida, kui tunnis midagi arusaamatuks jäi. Aga muidugi Pille aitab, kui tüdrukud abi küsivad. «Vahel tahavad nad näiteks, et enne kontrolltööd küsimusi esitan, siis saavad nad oma teadmisi kontrollida.» Ülesanne Võrdeline jaotamine. Jaota arv 8230 võrdeliselt arvudega 27/10:17/5:34/5:71/10 Pille: «Vaatasin kümme minutit ülesandele otsa ega osanud midagi teha. Siis näitas tütar mulle õpikust näiteülesande lahendust. Püüdsin selle järgi lahendada ja asja loogiliselt võtta ning sain isegi paar lahenduskäiku kaugemale, teisendasin näiteks murrud ühenimelisteks! Aga ikka läks asi käest. Ma ei saanud isegi ühest märgist ülesandes aru. Rist ja viletsus! Pidin vahepeal tütrelt uuesti nõu küsima ja lõpuks kuidagi sain ülesande lahendatud. Aega võttis see 45 minutit! Kui tütar poleks aidanud, siis mina talle seda ülesannet selgeks teha poleks osanud.»