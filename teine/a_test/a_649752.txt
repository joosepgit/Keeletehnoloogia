www.naisteleht.ee	 «Esialgu tahtsin hakata veega kustutama, kuid keegi oleks mu käe justkui eemale tõuganud,» räägib Galina, kes pärast tuletõrjesse helistamist abitult majast sisse-välja tormas. Galina mäletab, et palus ainusilmi põlevat maja vaadates jumalat, et vähemalt dokumendid alles jääksid. «Ja siis, ei tea, kust mul selline mõte tuli, aga ma palusin tuletõrjujaid, et nad tolmuimeja majast välja tooksid,» räägib Galina, saamata siiani oma kummalisest soovist aru. «Nad tõidki, kuigi see oli olnud just kõige suuremas tulekoldes, ja kujutage ette – mu käekott dokumentideja rahaga oli tolmuimeja külge sulanud.» Haiglas lamanud mehel polnud vaja pikalt mõistatada, et midagi on valesti, sest naine astus palatisse, võõrad riided küll. «Esimese hooga arvas ta, et meil käisid vargad. Ütlesin, et ei... Et muidu on meil kõik hästi, ainult et maja põles maha.» Õnnetused nagu mustad helmed Algul oli Galina mõelnud, et ei räägi tööl, koolis tulekahjust sõnagi, sest palju võib – vähk, operatsioon, keemiaravi... Siis kukub mees katuselt alla ja tagatipuks põleb maja maha. Galina lükib peret tabanud õnnetusi kui musti helmeid minevikukeesse, tehes seda malbe naeratusega. Sellisest «keest» oleks jagunud mitmele perele, et mitte kunagi enam jalule tõusta. «Vastupidi – iga haigus ja õnnetus on kool, mis õpetab elama,» leiab Galina, tunnistades, et nõrkusehetked pole temastki mööda läinud. Kui Galina 11 aasta eest teada sai, et tal on lihaskudede pahaloomuline kasvaja ja pärast operatsioonil selgus, et siirded ulatuvad lümfi sõlmedesse, oli ta esimene mõte, et arst valetab. «Mõtlesin ainult sellele, et ma ei tohi teha perele haiget, kuid selline «uudis» paratamatult ju teeb... Siis võtsin end kokku ja kinnitasin endale: «Galja, ära tönni, sa lööd oma elus veel laulu lahtija tantsid braavohüüete saatel!» Kohtla-Järvel tehtud operatsioonile järgnesid keemiaraviseansid Tartus. «Ma nimetasin seda naljatamisi sanatooriumisse sõitmiseks,» naerab Galina. «Võtsin alati lokirullid ja kosmeetika kaasa ning lõõpisime seal teiste ravile tulnud naistega, et tegelikult me polegihaiged, sest näeme nii head välja!» Kui esimesed 15 seanssi möödusid kõrvalnähtudeta, siis järgmised jätsid Galina juustest ilma ning röövisid rammu. «Alles siis, kui juuksed hakkasid välja langema, mõistsin eriti selgelt, kui halb on tegelikult mu olukord.» Salpeeter ja palkidest voodi Galina on aidanud mitmel saatusekaaslasel haigusega võidelda, aga ka väärikalt surra. «Ma olen soovitanud lugeda raamatuid, mis mind haiguse ajal aitasid, teha harjutusi, millest mina abi sain, otsida leevendust rahvameditsiinist,» räägib Galina, kes haigusega võideldes magas palkidel, karastas end õues külma veega üle kallates, jõi salpeetrit, pidas nädalapikkusi dieedipäevi, juues vaid vett. Samal ajal käis tööl ja õppis – kolmes koolis korraga. Galina oli 49aastane, kui astus meditsiinikooli hooldusõe erialale, aasta hiljem tudeeris ta juba teises koolis psühholoogiat ning leidis endas jõudu veel kolmandagi jaoks – valis Tartu Ülikooli Narva kolledžis kaasaegse pedagoogika. Kolledž jäi paraku vähese eesti keele oskuse tõttu lõpetamata, see-eest on Galina teinud läbi massööri kursused. Elada selleks, et teistele rõõmu tuua Hakkaja naine keeldus pärast operatsiooni invaliidsuspensionile jäämast. «Ma olin palunud jumalat, et ta laseks mul veel elada – selleks, et teistele rõõmu tuua, mitte selleks, et kohe invaliidsuspensionile istuma jääda,» põhjendab Galina, kelle massöörikäed on toonud paljudele hädalistele leevendust. Abikaasad Dralovid on koos elanud 35 aastat, neil on kaks last ja kolm lapselast. «Elu on ilus,» kinnitab Galina, kes pärast maja põlengut linnavalitsuselt saadud kehva korteri enne korda tegi, kui mehe pärast pikki haiglakuid ratastoolis koju sõidutas. «Mees ohkas, et elu on läbi,» meenutab Galina, kes on aidanud ka mehel oma olukorrast jagu saada: kahe aasta eest hakkas Jura kõrvalise toeta kõndima. «Ma ütlesin, et mina kavatsen elada 95aastaseks. Mees arvas siis, et hea küll, tema elab siis 94aastaseks, kuid mõtles kohe ümber. Mees ütles: ma elan siis täpselt nii kaua, et me võiksime surra ühel aastal, ühel kuul ja ühel päeval,» naerab Galina.