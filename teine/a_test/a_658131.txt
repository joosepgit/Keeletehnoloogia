arvamus.postimees.ee	 Liisi Poll: Saksa valimiste vaikne revolutsioon Miks võivad Euroopa Liidu suurima liikmesriigi valimiste tulemused tähendada tõsist murrangut sakslaste sisseharjunud poliitikaelus, arutleb Liisi Poll. REKLAAM Selle aasta sügis kuulutati Saksamaa jaoks juba paar aastat ette väga tähtsaks. Kõigepealt üldvalimised möödunud nädalavahetusel, millele 9. novembril järgneb järjekordne ümmargune tähtpäev selle aasta erinevate, 1989. aastat meenutavate pidustuste hulgas üle kogu Euroopa. See on siis neist kõige fotogeenilisem, Berliini müüri langemise aastapäev. Müür on küll ammu langenud, kuid üks klišeesid, mida Saksamaa kohta pidevalt kasutatakse, pole kadunud – väide, et hoolimata müüri kadumisest ja sel laupäeval ametlikust taasühinemisest mööduvast 19 aastast on Ida- ja Lääne-Saksamaa endiselt kaks erinevat maad. Kui valimistulemusi vaadata, siis ühelt poolt sai kantsleriks taas ida juurtega Angela Merkel, kes on ühtmoodi omaks võetud nii ühel kui teisel pool endist piiri. Tema kristlike demokraatide (CDU ja selle Baieri sõsara kristlik-sotsaalse liidu CSU) populaarsus oli samuti suur nii idas kui läänes. Teiselt poolt on erinevus olemas – Merkeli järel tulevad idas tavapäraste sotsiaaldemokraatide (SPD) asemel hoopis vasakpoolsed (Die Linke), traditsiooniline suurpartei on seal oma sotsiaalküsimustest kaugenemise tõttu eriti palju hääli kaotanud. Pooleldi Saksa Demokraatliku Vabariigi maiguga vasakpoolsed puistasid populistlikke loosungeid, sotsid aga välistasid vana vaenu tõttu nendega koostöö. Merkel on muidugi üldse erandlik nähtus – tema isiklik populaarsus ületas kaugelt kõigi teiste parteitippude oma ning otseseid vaenlasi valijate hulgas on talle raske leida. Eriti naiste ja noorte hulgas on ta armastatud isegi siis, kui konservatiivse partei maailmavaade neile muidu väga lähedane ei ole. Nii võis valimiste eel muidu vasak­liberaalse ja rohelise Berliini tänavatel kohata üsna tüüpilist noort naist, kes kinnitas, et Merkel pole oma tööd sugugi halvasti teinud, hoolimata sellest, et ise soovis ta valida pigem rohelisi, vasakpoolseid või üldse piraadiparteid. Suuresti tänu valimiste eel oma emalikkust ja ohutust rõhutanud armastatud Merkelile kaotas CDU/CSU küll hääli, peamiselt liberaalidele (FDP), kuid neil läks ometi palju paremini kui ajaloolistel rivaalidel sotsiaal­demokraatidel, kes kukkusid väga valusalt. Nüüd seisab SPD ees suur väljakutse. Mõned märgid sellest juba on – partei esimees Franz Müntefering ei pruugi sellele kohale jääda, kantslerikandidaat Frank-Walter Steinmeier ei taha esimees olla, partei vasaktiib tugevneb ilmselt vastukaaluks ekskantsler Gerhard Schröderi aetud tsentristlikule poliitikale tugevalt ja vasakpoolsetele hakatakse lähenema. Kuid vasakpoolsed pole sotside ainu­s probleem – nende hääled läksid ka rohelistele, suur osa valijaid jäi üldse koju. Kõikuvate valimistulemustega harjunud Eestis on ehk raske mõista, kui suure katastroofina Saksamaa vanim partei sotsiaaldemokraadid oma alla veerandi häältest jäänud tulemust võtab. Ja mitte ainult nemad – Saksa lehtede arvamusküljed ja sotsiaalteadlaste ütlused jagunesid üldiselt kahte leeri: ühed kuulutasid hääli kaotanud suurparteidele üldse kadu ja sotsidele hävingut, teised arvasid, et sotside jaoks on tegu ülisuure kaotusega, kuid kogu sõjajärgse aja üksteisega viisakalt valitsusjuhi kohta jaganud suurparteid võivad siiski veel end päästa. Nii et murrang, mis Saksamaa valimistel sel aastal toimus, ei seisnenud ainult selles, et Merkel saab endale nüüd koalitsioonipartneriks FDP ning parempoolne koalitsioon muudab maa majanduspoliitikat, vaid ka selles, et mõlemad suured kaotasid hääli väikestele ja riigis räägitakse viieparteisüsteemi kindlustumisest, kuna nii FDP, vasakpoolsed kui rohelised said kahekohalise hulga hääli. Noortest hääletas kahe dinosauruse CDU/CSU ja SPD poolt eri küsitluste alusel kõigest 40 protsenti. Võrdluseks – sama tegi vanemaealistest lausa kolm neljandikku, väitis sotsiaalteadlane Richard Hilmer. Tulevik pole muidugi täiesti selge. Kui noored jääksid oma valikute – roheliste, vasakpoolsete ja FDP juurde ka järgmistel valimistel, tähendaks see tõesti, et masse koondanud erakondade aeg on läbi. Kui nad aga teevad seda, mida samuti võib eeldada – hakkavad oma eelistusi kiirelt muutma sinnapoole, kust tuul puhub –, on tulemused ennustamatud. Ilmselt on seegi, kuidas noore valijaga suheldakse, kõigi parteide tuleviku jaoks tähtsaim. Isegi kui ida-lääne majanduserinevused veel jäävad, on raudne eesriie siiski ammu kadunud ja noorte jaoks tähtsad hoopis teised küsimused ning nagu kõikjal, kummitab ka Saksamaal noorte poliitikakaugus. Nii meelitas seekord noori valima näiteks rahvuskoondise jalgpallur Philipp Lahm. Üks noorte huvide näitajaid oli ka piraadipartei suhteline populaar­sus, mis siis, et suurem osa asjatundjaid neid kuigivõrd suure tulevikuga erakonnaks ei pea. Allapoole igasuguse olulisuse piiri jäid aga näiteks paremäärmuslased, kellest ometi oli pressis ebaproportsionaalselt palju juttu. Üks seekordsete valimiste märkimisväärseid tunnusmärke oli aga ka surmigavaks ja sisutuks tembeldatud valimiskampaania, kus Merkel ei tahtnud ja sotsiaaldemokraadid ei suutnud midagi öelda. Loosungid nagu «Meie maa on paremat väärt!» ei tõmba ilmselt kedagi valima isegi siis, kui üldiselt ollakse veendunud, et midagi paremat võiks tulla küll. Tuleb loota, et võetakse õppust nii sisu kui ka vormi osas.