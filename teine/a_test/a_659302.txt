www.bioneer.ee	 Ühenduse eesmärgiks on kaitsta isade õiguseid oma laste kasvatamisel pärast seda, kui kooselu teise vanemaga on lõppenud. Nagu teada, on sel juhul õigussüsteemil üldiselt tavaks määrata pikema jututa emale laps ja isale elatise maksmine. See tugineb suuresti pseudoteaduslikele faktidele – mis kahjuks muutunud käibetõeks – nagu oleks laps rohkem ema kui isa „oma“ või nagu oskaks ainult ema last tõeliselt kasvatada. Probleemide ring, millega ühendus tegeleb, on lai, ning uue perekonnaseaduse ettevalmistamises osalemine on üks võimalus olukorda muuta. Meie neljaliikmeline aktiiv leidis eelnõust hulga sätteid ja lünki, mis olid vastuolus isade huvidega. Kõrvutasime seda ka kehtiva seaduse ja teiste Euroopa riikide, eriti Soome pereõigusega. Tulemuseks sündis rida ettepanekuid, kõik esialgu vaid mõtte tasandil. Toompeale aga teadupärast ainult mõtte tasandil ideega minna ei tasu. Mõte nõudis konkreetset vormi. Siin kohtasime esimest takistust. Ettepanekuid kokku võtta püüdes avastasime, et Eestis on pea võimatu leida juristi, kes oskaks või sooviks meile eelnõud ja selle parandamise võimalusi pädevalt kommenteerida. Meist neljast ei ületanud kellegi teadmised juura alal Eesti keskmist. Sellest saime üle nii, et viisime end eneseharimise korras kiiresti kurssi juriidilise mõtlemise ja leksika algtõdedega. Hakkasime ise juristideks. Üks kohtumine ei muuda Riigikogu õiguskomisjoni liige Erik Salumäe võttis meid samuti lahkelt vastu, korraldades ümarlaua ühenduse ja eelnõu koostajate vahel. Olime oma ettepanekud eelnevalt saatnud ja nii saime alustada kindlatest teemadest. Põhjendasime neid, illustreerisime elust võetud drastiliste näidetega ning eelnõu koostajad kommenteerisid neid oma seisukohast. Ühe kohtumisega ei muuda sellises asjas midagi. Meie viis ja pool lehekülge ettepanekuid võeti kaasa ja mõni nädal hiljem saadeti eelnõu uus mustand, kus mõned neist olid koha leidnud. Suurem osa muidugi mitte, seejuures just olulisemad. Pärast hetkelist rahulolu esimese edu üle konkretiseerisime ülejäänud soovid kümmekonnaks veel selgemaks ettepanekuks ja avaldasime soovi uueks kohtumiseks – mida jälle lahkelt võimaldati. Teisel kohtumisel enam eelnõu koostajaid ei osalenud, see-eest oli kohal ajakirjandus. Toimus põhjalik ja tuline, kuid konstruktiivne arutelu meie uue parandustepaketi üle. Mõnest ettepanekust tuli taas loobuda, kuid nii mõnigi sai heakskiidu. Riigikogu suvepuhkusele minnes oli esialgu veel suuline kokkulepe mitme olulise punkti osas saavutatud ja ühendus võis tegusale kevadele rahumeeli tagasi vaadata. Sügisel eelnõu parandamine isade ühenduse poolt jätkub, sest ebakohti veel leidub. Muidugi, ühel hetkel tuleb eelnõu rahule jätta ja seaduseks teha. Kui sisse jäävad seni kokku lepitud parandused, saab see isade jaoks praegu kehtivast seadusest parem. Kui anda veel paar lihvi, on tulemus lausa täitsa hea. Kindel ka see, et kõike ei saagi seadusesse kirjutada, selleks on alama astme dokumendid. Ja kui seadus väljas, jätkab isade ühendus eesmärkide saavutamist teiste õigusloome pakutavate võimaluste kaudu. Isade Eest soovitused poliitikas osalemiseks kodanikuühendustele: 1. Kõrge sihiseade: vallavalitsusse, maavanema jutule, ministeeriumisse, Riigikokku... Kui see ei aita, siis kas või Euroopa Parlamenti. 2. Usaldusväärsuse ja konstruktiivsuse foon, austus vastaspoole vastu. Tigedust välja paisata ei maksa. 4. Tuttavad. Eesti on väike, alati on keegi, kes võib abiks olla eesmärgi saavutamisel. 5. Konkreetsus, selgus, täpsus. Vehkima tasub hakata alles paberiga, millel kõik selgelt kirjas – nii probleemid kui ka võimalikud lahendused. Mõistlik on jätta ministrile võimalikult vähe tööd, ta tööpõld on niigi suur ja lai. 6. Järelejätmatus. Esimese korraga ei sünni midagi, tulemusi annab – kui annab – ainult pidev aktiivsus. Liigset tagasihoidlikkust tasub vaigistada teadmisega, et „nad“ on ju sinu valitud ja sina maksad „neile“ palka!