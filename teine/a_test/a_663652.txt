www.naisteleht.ee	 Leekides laut Viljandimaal kanda kinnitanud pere elas vanas talumajas – just ühes sellises, vanade elektrisüsteemidega majapidamises, mis tuleõnnetuste poolest kurvas esirinnas seisvas Eestis moodustavad suure riskirühma. 2003. aasta novembris saigi põleng alguse rehemaja lauda päevavalguslambi juhtmestikust. Marget oli kolme pojaga kodus. Esimesena andis tulest märku akna taga ärevalt haukuv koer, ent toas lehte lugenud Marget ei pööranud sellele erilist tähelepanu enne, kui akna taha tekkis uduvine. «Mõtlesin, et kas see on suits või udu. Pliidi all ega kaminas tuld ei olnud. Vaatasin, et misasi see on – kas keegi põletab oksi või midagi,» räägib Marget, kes seepeale juba poistele ärevalt hõikas, et tuleb minna välja olukorda uurima. Sokis õue jooksnud pereliikmed nägid lauda alt paksu suitsu tõusmas. «Sees kõik põles ... ainult tuli!» kirjeldab Marget õudset vaatepilti. Näpud šokist kanged, ei suutnud ta isegi telefoni klahvilukku avada, et tuletõrjet kutsuda. Suitsu näinud ja selle peale autoga kohale kiirustanud naaber tegi seda tema eest ning kaugemalt kokku rutanud külarahva abil hakati majast päästma, mis päästa andis. «Üldiselt väga vähe jäi sisse, ainult kööginõud,» räägib Marget – tänu lauda ja eluruumide vahel olnud rehealusele oli aega kõik välja tassida. Tuletõrje tuli kolmveerand tunniga. Ent selle ajaga läks tuleroaks terve maja koos koduloomadega. «Kolmteist väikest põrsast, lammas kahe tallega ja noored kanad, kes pidid just munema hakkama...» loetleb Marget südamevaluga. Ainult lambad, kes sooja novembri tõttu välja sööma olid lastud, jäid ellu. Välk samasse kohta uuesti ei löö? Pihud said ajutise peavarju Valma külamajas. Olud olid küll kitsad, kuid eluga võis edasi minna. Lehelugude kaudu tõusis avalikkuse huvi ja peagi hakkas igast Eestimaa otsast tulema annetusi: riideid, toitu ja raha uue elamu jaoks. Telefon muudkui piiksus sõnumeist, mis uue summa arvele laekumisest märku andsid. «Sõnumeid ainult tuli ja tuli!» meenutab Marget tänutundega. Pihud oli toona üks suurperedest, keda saatuselöök tabas majapõlengu kaudu, samamoodi kaotasid kodu ka üks pere Saaremaal ja veel teine Viljandimaal. «Nendele annetasime meie ka, kui neil põles,» kinnitab Marget, et ühine mure ei jätnud neid külmaks. Viis kuud pärast kodu kaotamist elas Pihude pere ikka Valma külamajas, otsides ehitusfirmadelt pakkumist, mis ei ületaks 800 tuhandet krooni. Asjatult. Annetajate abil oli vaid ühe kuuga kogutud 400 tuhat, kindlustuselt oli saada 400 tuhat krooni, ent nii odavat pakkumist ei tulnud. Põlenud kodu krunt siiski puhastati ning oldi valmis ehituseks, ent saatusel oli neile varuks teinegi tuleproov. Aprillis süttis perele ajutiseks koduks olnud Valma külamaja. Marget ja Andres olid kodust ära, kui teade tulekahjust nendeni jõudis. «Mõtlesin, et hüppan autost välja. Ei tahtnud enam elada,» sõnastab Marget segadust ja lootusetuse tunnet, mis peret uuesti tabas. Pärast teist põlengut hakkas külarahvas Pihude perele lausa kõõrdi vaatama. Öeldi ka otse, et eks te ise süütasite. «Halb oli, aga tuli üle elada,» möönab Marget. Kolm on kohtu seadus Alles hiljem, kui endisel Viljandimaa-naabril pääses tuli samuti elektrijuhtmest kaks korda lahti, tunnistas too neile: «Nüüd ma usun, et see on võimalik.» «Viljandimaale pole meil eriti palju sõpru jäänud,» nendib Marget, et ühtäkki polnud neil enam soovi ega põhjustki kauemaks sinna jääda. Taas kord meedia abil kontakteerus perega ehitusfirma, kes lubas neile maja 800 tuhande krooniga üles ehitada Pärnu külje alla. 2004. aasta suvel seadsid Pihud end uue maja valmimise ootuses sisse Jaagupi piirivalvekordonisse. 2005. aastal Eestit tabanud kurikuulsa jaanuaritormi ajal kutsuti piirivalvurist Andres öösel kell kolm päästetöödele. Et merevee tase tund hiljem tõusma hakkab ja tema mere äärest vähem kui saja meetri kaugusel elava pere veevangi jätab, ta aimata ei osanud. «Ma ei saanud öösel und,» mäletab Marget rajuööd. Miskipärast aknast välja vaadates ei taibanud ta, mis on juhtunud. «Vaatasin, et imelik – kõik helgib ja helendab,» kirjeldab Marget pilti õuele tunginud veest. Siis helistas Andres ja lasi kontrollida, mida koerad teevad. «Vesi oli juba tõusnud põlvini ja koerad said päästetud õigel ajal,» meenutab Marget. Seejärel päästeti majast, kus vesi loksus juba pahkluuni, mööbel ja lõpuks iseend. Kui Marget appi tulnud kohaliku abil, lapsed kukil, majast minema hakkas, tuli sumbata läbi rinna kõrgusel lainetava vee. Turvalises kodus 2005. aasta aprillist elab perekond Pihu Laadi külas heade naabrite kõrval. Lähedal koolis käivad pojad kohanesid kiiresti. Minevikuvintsutustest palju ei räägita, igaüks mõtleb möödunust pigem omaette, tähtsam on uus kodu ja teine elu. Pärast kolimist sai näiteks sõna «kodu» pere noorima, Andrese meelisväljendiks. «Kodu, kodu, kodu,» olevat ta korranud nii koju jõudes kui külla minnes. Marget tunnistab, et nüüd julgeb ta isegi terve perega väljasõite teha – kingitud valvesüsteem annab turvatunde, mida seni pole olnud. Majas märkab koguni kahte sorti suitsuandureid: ühed on turvafirma paigaldatud, teised töötavad patareidel. «Kas või sada krooni valve peale loovutada pole palju, aga inimene ei mõtle sellele,» rõhutab Marget, et oma kodu turvalisus peaks saama iga inimese südameasjaks.