www.naisteleht.ee	 Igas keeles oma viiped Katja on pärit kakskeelsest kodust. Kuid kooli minnes tal valikut polnud: mõlemad vaegkuuljate koolid Eestis, üks Tallinnas ja teine Tartus, on eestikeelsed. Seega valdab Katja ainult eesti keelt ehk eesti viipe- ja kirjakeelt. Nimelt on igal rahvusel oma viipekeel. Katja isa eesti keelt ei valda ja seetõttu peab isa-tütre vestlusi vahendama ema. Aga see on alles pool häda. Et kurtide koolis on sama programm mis tavakoolis, paneb see nii õpilased kui õpetajad tõsiselt proovile. Kuidas näiteks seletada füüsikat, kui kurtide keeles vastavat terminoloogiat pole? Veel segasemaks muutub aine siis, kui õpetaja ei valda kurtide keelt – ja selles koolis, kus Katja käib, on ka niisuguseid õpetajaid. Seepärast nad kas kirjutavad kogu materjali tahvlile või aitab neid viipekeele tõlk. «Varem anti kurttummadele lastele kooli lõpetamiseks kolm aastat lisaaega, nüüd ainult aasta,» sõnab Marika. «Neil on suur koormus. Kogu info saavad nad nägemismeele kaudu. Paljud lapsed selles koolis kannavad seetõttu prille.» Koolikannatustel on piir Marika õpetab üheksandat aastat kurtidele geograafiat, sama kaua on samas koolis õppinud ka Katja. Järgmisel aastal lõpetab Katja põhikooli. Gümnaasiumi ta ei lähe. «Emana ei soovi ma, et ta piinleks ja organismi traumeeriks,» ohkab Marika. «Sellistele lastele pole gümnaasiumiõpingud jõukohased. Katjal on vedanud, et ma tema keelt valdan. Aga on ka lapsi, kelle vanemad on venekeelsed ja kes ei suuda üldse oma lapsi tundide ettevalmistamisel aidata.» Marika tööpäev algab varahommikul, kuid ei lõpe koolipäeva ja tundide andmisega – teinekord õpib ta koos tütrega kuni keskööni õppetükke. Ehkki kunstiandega Katja gümnaasiumi ei lähe, tahab ta siiski edasi õppida. Võimalik, et ta astub mõnda välismaisesse kunstikooli. Muidugi oleks tore minna Eesti Kunstiakadeemiasse, aga ilma keskhariduseta pole see võimalik. Looming kannab Katja imelisse maailma, kus ta on tugev, võimekas ja õnnelik. Kuid sealgi jälitab teda lõppematu valu – isegi pintsli hoidmine nõuab temalt palju jõudu. Seda imelisemad on tüdruku imepeened maalingud. Unistus kaugetest maadest Katja teostab end erinevates žanrites ja tehnikates: fotograafia, maalikunst, vitraaž, aplikatsioon, portselani- ja siidimaal, ta kasutab looduslikke materjale ja heegeldab. Tema taiestel on kõige enam kujutatud loomi, eriti armastab ta kalu, kasse ja papagoisid. Hiljuti avati tervishoiumuuseumis juba kolmas Katja näitus, kus on ka töid, mis kantud unistusest külastada Hiinat ja Jaapanit. Katja kooli tuli just jaapanlannast õpetaja, kes õpetab kalligraafiat ja origamit ehk paberivoltimise kunsti. Nii kummaline kui see ka ei tundu, mõistavad Katja ja jaapanlasest õpetajanna teineteist suurepäraselt, leides oma viipekeeltest midagi ühist. Peale soovi reisida on Katjal teinegi unistus – saada tööde põletamiseks isiklik ahi. Sest kui Katja hakkas oma tööde eest tulu saama, muutus kunstiringis temasse suhtumine – ta nagu teeniks teiste arvelt, kui sealset ahju kasutab. Nii viibki ema tema maalitud tööd, mis kõrgemat kuumust vajavad, kodust kaugemale põletusse. «Raha on kurja juur,» ütleb Marika. «Meid pole vaja kadestada. Ja raha pole Katja jaoks eesmärk, ta lihtsalt tahab selle eest reisida.