www.advent.ee	 Mõni aeg tagasi juhtusin San Francisco ajalehest lugema ühte liigutavat lugu veoautojuhist, kes andis oma elu, et päästa mitu last. Kui mehe auto hakkas ühest järsust mäest alla sõitma, ütlesid pidurid üles. Palavikuliselt püüdis juht teistele sõitjatele sellest märku anda. Mitmed eessõitjad suutsidki kõrvale keerata, kuid mäe jalamile jõudes mõistis juht, et ainus võimalus hoida ära kokkupõrget seal olevate lastega on keerata auto teepiirdesse. Seda tehes juht tõenäoliselt mõistis, et ta saab surma, kuid sellele vaatamata otsustas anda oma elu nende laste eest, surres nende asemel. Me imetleme seda veoautojuhti tema suuremeelse teo pärast, kuid ometi ei saanud tema anda nendele lastele oma surmaga igavest elu. Ta võimaldas neil vaid veidi kauem elada ning ta ei saanud garanteerida, et need ülejäänud aastad tulevad neil õnnelikud. Me kõik seisame silmitsi üsna peatselt saabuva surmaga – igavese surmaga. Aga Jeesus suri, asendades niimoodi meie surma-karistuse igavese elu tõotusega (Ro 6:23). See asendustegu sisaldab midagi enamat kui igavene elu. Jumal tegi Jeesuse, ainsa Inimese, kes pole kunagi patustanud, “patuks meie asemel”. Miks? “Et meie saaksime Jumala õiguseks Tema sees.” See on fantastiline vahetus – meie patune elu Jeesuse õiguse elu vastu. Ta võitis kiusatused ja elas patuta elu selleks, et anda oma patuta elu vahetuseks meie vana patuelu vastu. Risti juures “seisis rahvas seal vaatamas, ja ka ülemad irvitasid ühes nendega ning ütlesid: Teisi on ta aidanud, päästku nüüd iseennast, kui ta on Kristus”” (Lk. 23:35, NIV). Sõdurid hüüdsid: “Kui sa oled juutide kuningas, siis päästa iseennast!” (salm 37, NIV). Üks kahest röövlist, kes samuti rippus ristil Jeesuse kõrval, pilkas kajana nendesamade sõnadega: “Eks sa ole Kristus? Päästa ennast ja meid!” (salm 39, NIV). Kuna Jeesus ei olnud sooritanud ühtegi pattu, miks Ta siis ristilt maha ei astunud? Sest niimoodi tehes ei oleks Ta saanud päästa ennast ega ka meid! Nagu see veoautojuht, nii otsustas ka Jeesus surra meie asemel. Kui tänulikud peaksime Jeesusele selle eest olema!