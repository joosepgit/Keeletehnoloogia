www.bioneer.ee	 Näitusel väljapandud valgustid on valminud põhimõttel, et kasutades juba kasutusel olnud asju on võimalik luua praktilist disaini. Tulemus on originaalne ja ilus ning lisandub ka teadmine, et tarbime säästlikult ja mõtleme tuleviku peale meie planeedil. Valgustites disainielemendina kasutatud vanad elektripirnid on “Alusta iseendast” projekti raames Eesti Energiasse toodud pirnid. Valgusallikateks on aga energiasäästlikud LED diodid ning säästulambid. Valgustite konstruktsioonid on lihtsad ja tihti ka kasutaja poolt vastavalt oma soovile muudetavad. See peaks julgustama ka tarbijat ise taaskasutuse ideele rajanevate lahenduste otsimisele. Tulemuseks on alati unikaalne isikupärane käsitöö millel on oma iseloom ja hing. Rääkimata sentimentaalsest väärtusest, kus igal detailil on jutustada oma lugu. Osa näituse ideest on, et nätust külastanud inimesed hakkaksid märkama erinevaid asju, mis neid ümbritsevad, teistsuguse pilguga. Seeläbi teadvustades millised on nende isiklikud tarbimisharjumused ja ehk ka seeläbi mõtleldes rohkem kuidas säästa keskkonda, elu, planeeti ja iseenda tulevikku.