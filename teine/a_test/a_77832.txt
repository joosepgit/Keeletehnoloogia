www.naisteleht.ee	 plaadid Sugestiivses muusikas on kasutatud elemente, mis tekitavad inimeses rahu ning kutsuvad esile lõdvestuse. Autoroolis seda kuulata ei tasu: võib nii ära lõdvestuda, et tekib avariioht. Mida kõike selle plaadi kuulajatele ei lubata. See lahendab pea kõik igapäevaprobleemid, näiteks väsimuse, stressi, unehäired, ning aitab saavutada vaimse tasakaalu ja enesekindluse. Hea, et on mõeldud ka muukeelsetele ja tehtud sellest ingliskeelne versioon. Päris huvitav kogemus, tuleb tunnistada. Tubli! Ehkki Jacksoni hitte ketrab praegu enamik muusikakanaleid, ei kuule nende seas just tihti tema Motowni-aegseid superlookesi. Aga need on nii mõnusad, eriti «Ben» ja «Who’s Loving You», et süda sulab sees. Sestap on hea, et Universal selle plaadi välja andis (teade ilmumisest tuli vaid tund pärast Michaeli mälestusteenistust!), sest fänn, kes elanud Jacko lugudest «Man In The Mirror» ja «Earth Song», võib nüüd ühtäkki silmad avada ja kuulata ka midagi vanemat ja paremat. Me ei imesta, et Michael on enim pärast surma teeniv staar – selliseid plaate tuleb kindlasti veel ja veel ja veel ja... Elab mees vaikselt Kohilas, nokitseb muusikat teha ja annab siin-seal mõne kontserdi, mida kohalkäinud kiidavad kui «viimaste aegade parimat, kus ma olnud olen». Ajab oma rida, peesitab kriitikute kiidulaulu paistel ja kõigutada end ei lase. Selline paistab olevat Vaiko Eplik. Mis taevase päralt ta siis inimestes aeg-ajalt ebameeldivaid emotsioone tekitab? Öeldakse: «Ah, on teine ülbe ja enda meelest kohutavalt kunst!» Oma kõrvaga oleme kuulnud sellist lauset! Aga meile Eplik meeldib, nagu ka tema uus plaat, mis valminud seekord ilma Eliidita, kuid selle eest koos abikaasa Kristeliga. See on Eplik oma parimas vormis, kuid natuke intiimsem, kodusem ja tõsisem vist ka, ehkki laulusõnad rokivad nagu vanasti. Ennustame hitte! Me pole väga kindlad, kas kuskilt kõrva jäänud väide, et Elmar Liitmaa on Eesti Frank Sinatra, päris tõele vastab – no vabandust, meie küll tema ja romantilise sinisilma vahel erilist sidet ei leidnud. Aga paha Elmari muusika pole. Tundub, et Terminaatori üsna ühte auku jooksva heli- ja tekstikeele alt väljapääsemine on ainult kasuks tulnud. Järgmine kord natuke rajumalt ja meile meeldiks juba väga. Seekordne plaadi pealkiri «Hea algus» on seega täitsa paikapidav. Iga kord kui me värsket Eurovisiooni võitjat Alexander Rybaki näeme, tekib meil kahtlane kirg teda lapsendada, talle hommikuti pannkooke küpsetada, ta õhtuti kenasti teki alla toppida ja head-ööd-musi anda. Ta on ju armas, umbes nagu koerakutsikas või Shreki filmis Saabastega Kass tema parimail hetkil. Kõige selle tõttu võib muusika isegi tähelepanuta jääda, millest on mõneti kahju ja mõneti mitte. Iseenesest pole üheltki eurolaulikult viimastel aastatel nii head plaati tulnud – sellel on toredaid tantsukaid ja nohisemapanevaid nutukaid –, aga samas ei suuda kena Sass meid päris veenda, et me teda ka aasta pärast kuulata viitsime. Siis on ta arvatavasti nagu vana kaisukaru: nunnu küll, aga ikkagi veedab suurema osa ajast voodi all tolmurullide seas.