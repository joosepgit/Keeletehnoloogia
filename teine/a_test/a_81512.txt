www.naisteleht.ee	 TEEMAD Kaksikute vanemad kolisid sügisel Tartusse õppima 19. Detsember 2008 - 9:19 | naisteleht Emme süles istuv Diana ja issi hõlma pugenud Emili on head lapsed. Kristina ja Oliver rõõmustavad, et said kaksikud juba septembris Tartusse enda juurde tuua: F: Aldo Luud Juulis kirjutasime kahest tublist gümnaasiumilõpetajast, Kristina Ivanovast ja Oliver Timmuskist , kellel kodus sibasid ringi aastavanused kaksikutest plikad. Sügisel koliti Tartusse õppima. Ikka kogu pere koos. Enamik noori, keda lapseootusuudis tabab justkui välk selgest taevast, on sellest nii segadusse aetud, et jätavad kooliskäimise pooleli. Kristina (20) ja Oliver (19) olid samuti ehmunud, kuid toibusid nii kiiresti, et haridustee kannatada ei saanud. Vastupidi, tütred Emili ja Diana motiveerisid neid isegi paremini õppima. Gümnaasiumi lõputunnistusel jäi näiteks Kristinal vaid üks viis medalist puudu. Septembris ootas Kristinat ja Oliveri ning muidugi ka nende vahvaid kaksikuid uus väljakutse – Tartu ülikool. Suvel intervjuud andes oli Oliver juba otsustanud semiootika kasuks, Kristina pääses matemaatika erialale riigieelarvelisele kohale. «Oliver on väga rahul oma valikuga,» räägib Kristina, kel endal on mõtteis siiski eriala vahetada. «Õppeaasta iseenesest algas rahulikult, kuid kolimisega oli parajalt sagimist,» jutustab Kristina. «Sai mitu korda Tartu ning Pärnu vahet sõita, et kogu vajalik kraam kohale toimetada.» Varsti kolib pere uuesti – asutakse elama lapsesõbralikumasse ja odavamasse korterisse. Emili ja Diana ei tulnud emme-issiga kohe Tartusse kaasa. «Meie esialgne plaan oli lapsed Tartusse tuua jaanuaris, kuid õnneks sai niimoodi sätitud, et nad tulid siia juba septembri lõpus!» rõõmustab noor ema. Lasteaiakohta nad Tartus kaksikutele ei saanud, aga praegu pole sellest hullu, sest Kristina on akadeemilisel puhkusel. «Tegelikult käin ikka koolis ka. Õnneks on meil Oliveriga loengud eri aegadel, nii et lapsed saavad hoitud. Kui meil mõlemal juhtub kiire periood olema, on lapsed Pärnus minu vanemate ja vanavanemate juures,» kirjeldab Kristina, kui kenasti on neil elu paika loksunud. Triinu Uprus