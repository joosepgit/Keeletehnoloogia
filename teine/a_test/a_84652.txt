www.naisteleht.ee	 TEEMAD Laulu originaalesitaja Ele Kõlar: «Fännan «Palmisaart» selle esimesest kuulmishetkest!» 5. Jaanuar 2007 - 11:57 | anonüümne Ele on nooruslik hing tänaseni. «Mulle meeldib suhtlemine ja elamuste saamine.»: Foto: Denis Georgievskij. Kui Ele Kõlar «Palmisaart» esimest korda kuulis, hakkas ta seda, oma kunagist hitti kaasa ümisema ja keeras raadio valjemaks. «Fännan seda lugu algusest peale. Kahju ainult, et poisid minu käest midagi ei küsinud. Sellel laulul on väga huvitav ajalugu.» Kuigi A-Rühmal oli meeles küsida luba loo sõnade autorilt Reet Linnalt ja fonogrammi õigust toonaselt Radari mänedžerilt Raivo Sersandilt, ei tulnud neile pähe rääkida ühe selle laulu esitajaga – Ele Kõlariga. «Võib-olla ei juletud minuga sel teemal rääkida, sest Kajat ei ole enam. Nad võisid ju näiteks arvata, et hakkan nutma,» leiab Ele A-Rühmale naljatamisi vabandusi. Ilmselt ei oska A-Rühma poisid arvatagi, et keegi neile nii tundmusterohkelt kaasa elab. Ele rõõmustab «Palmisaare» edu üle ning see toob talle silme ette toredad mälestused ajast, mil ta veel ise seda laval laulis. Laulu taustalugu Elele omakorda elavad kaasa sõbradtuttavad, kes aeg-ajalt naljatamisi ikka ütlevad-uurivad, et «jälle kuulsin seda lugu – oled vist jube rikkaks saanud». «Kui elaksime läänemaailmas, siis võiks see ka reaalne olla,» naerab Ele. Ele ei ole kindel, kas «Palmisaare» loo eest talle üldse peakski esitamistasu makstama. Eesti Esitajate Liit aga kinnitab, et kuna Ele Kõlar on nende liige, siis tema esituste kasutamise eest kogutakse ja makstakse talle tasu. Lõplik summa ühe aasta eest kantakse Ele arvele märtsis. Kuid rikkaks ükski laulja sellisel viisil Eestis ikkagi ei saa. Laulu saamislugu on üpris erakordne. 1980. aastate alguses tuuritasid Ele ja tema õde Kaja koos Jaak Joala ansambliga Radar kaks ja pool kuud Aafrikas. Ühel õhtul esitas selle lauluviisi laval üks kohalik virtuoos ja hiljem tõi ansambel Radar loo Eestisse. Sellele kirjutati eestikeelsed sõnad ning oligi üks õdede Kõlarite hitte sündinud. «See oli nii vahva laul ja meeldis kohe kõigile,» teatab Ele. Esinemispisik ikka sees Kuigi tänaseks on Ele Kõlar lauljakarjääri lõpetanud ja tegutseb müügitöö alal, õnnestub teda vahel ka laulma meelitada. Kord juhtus see näiteks eksootilises Indias. Sealne sõber oli kutsunud Ele rahvarohkesse pulma. Sõber muidugi teadis naise elulugu ning oli sellega kurssi viinud ka pulmakorraldajad. «Ja täiesti ootamatult keset suurt pulmapidu tuli inimene lavale ja palus vaikust – et nüüd on meile külla saabunud kuulus laulja Venemaalt,» naerab Ele. Ta oli tükk aega šokis olnud, ja põikles mis ta põikles, aga lõpuks laulis pruutpaarile kingituseks loo «Eidekene ketrab». «Selliseid üksikuid, pealekäimise peale ja naljaga pooleks esinemisi tuleb vahel seltskonnas ikka ette. Aga comeback’id mulle ei meeldi ja täpselt sama asja ma uuesti teha ei tahaks,» räägib Ele. Ent kui talle pakutaks uues kontekstis projekti, siis hinges on ta selleks valmis – uus elamus ja kogemus on igatpidi tore ja huvitav. Ele pole oma identiteeti kunagi varjanud ja tema eakaaslased tunnevad ta praegugi ära. «Mõni ütleb, et kuidagi tuttav nägu ja enne ei jäta, kuni jõuab selleni, et kas ma olen laulmisega tegelnud.» Enesereklaam Elele ei meeldi ja ta leiab, et iga asi peaks jääma oma aega. «Pealegi on Eestis nii palju häid ja andekaid noori lauljaid ja tegijaid!» kiidab ta õhinal. Ja kui raadiost kõlab «Palmisaar», keerab Ele alati häält juurde...