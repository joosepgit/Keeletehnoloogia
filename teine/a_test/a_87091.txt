www.advent.ee	 Viimasel aastakümnel on toimunud nii palju sellist, mis sunnib arvama: maailm ei ole enam turvaline paik. Terrorirünnakud näitavad valusa selgusega, kuivõrd haavatav on maailm. Inimesi on haaranud hirm tuleviku ees. Ühe tuntud Eesti ajalehe artikli autor kirjutab: Hirmu põhjuseks on see, et sõja tõenäoline puhkemine on suurem kui kunagi varem. Ja hirm, mis mind valitseb, on jõuetuse ning teadmatuse hirm.” Teadmatuse hirm! Tegelikult pole hirm mingi uus ilming, mis tuli esile äkki Maailma Kaubanduskeskuse kaksiktorni kokkuvarisemisega USA-s. Hirm on peaaegu sama vana kui meie maailm. Väga-väga ammu lõi Jumal kaks Teda armastavat inimest, kellele hirm oli täiesti tundmatu. Kui oleksime palunud Aadamal ja Eeval rääkida hirmust, siis ei oleks nad meist aru saanud. Mis see on? Mida nad oleksid pidanud kartma? Keda pelgama? Nende suhe Loojaga oli hirmust vaba. Jumal oli nende ustav ja hea Sõber, kuni nad vabatahtlikult murdsid Tema usaldust ning otsustasid elada ja tegutseda iseseisvalt, vastandades oma tahte Jumala tahtele. See oli nende valik ning nad kogesid selle tagajärjena hirmu. See oli nende teine kogemus pärast pattulangemist. Looja leidis kangelased” põõsast ning küsimusele, miks nad olid valinud endale nii veidra koha Jumalaga kohtumiseks, vastas Aadam: Ma kuulsin su häält rohuaias ja kartsin, sest ma olen alasti” (1Ms 3:10). Sellest hetkest tuli inimese ellu hirm, mille skaala on sajandite vältel hirmuäratavalt laiaks paisunud. Jumalal on suurepärane lahendus ärahirmutatud inimkonnale. Lihtne ja tõhus. Jumal vastab meile juutide esiisa kaudu: Ära karda, Aabram! Mina olen sulle kilbiks. Sinu tasu on väga suur” (1Ms 15:1). Ära karda! See oli Jumala garantii hirmunud mehele, keda ahistas teadmatus tuleviku ees ning ebasõbralikud rahvad tema ümber. Jumal ütles Aabramile, et see vaataks üles, taevatähtede poole. Jumal käsib ka meil oma pilk taeva poole suunata, kui meid haarab hirm ja teadmatus. Meie usus Jumala kaitsesse ja usalduses Tema juhtimisse on lahendus. Osutades lõpuaja märkidele ning verd tarretama panevatele õudustele, soovitab Jeesus: Aga kui see kõik hakkab sündima, siis vaadake üles ja tõstke oma pea, sest teie lunastus läheneb!” (Lk 21:28). Ära karda!” Mina olen iga päev teie juures” (Mt 28:20).