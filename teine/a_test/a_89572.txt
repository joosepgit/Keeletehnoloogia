www.naisteleht.ee	 TEEMAD Maiken: «Ma pole «endine» laulja – laulan iga päev!» 25. Juuni 2010 - 8:17 | naisteleht Maiken või Kadri?: Kuigi Maikeni passis on kirjas nimi Kadri Koppel, tunneb ja kutsub suurem osa ta tuttavaist ja õpilastest teda ikka lauljaelu alguses võetud pseudonüümiga.: F: Kalev Lilleorg Kui Maikenile oleks keegi 15 aastat tagasi öelnud, et temast saab lauluõpetaja, poleks ta õnnest hõisanud. Sest siis ei tahtnud ta muud kui ise laulda. Täna võib julgelt öelda, et kui ta poleks vahepeal lauluhäält kaotanud, poleks meil praegu WAFi. Kui Maikeniga (33) ühes Kalamaja kohvikus kohtume, on WAFi viieaastase sünnipäeva kontserdist möödas pisut üle nädala. WAFil on suvevaheaeg ja need natukesed tööasjad, mis Maikenil praegu ajada, on kolme kevadkuuga võrreldes köki-möki, nagu ta ütleb. «Sain alles viimasel nädalal aru, et stress on olnud päris suur. Kolm kuud sel kevadel ei saanud ma peaaegu üldse magada — ikka läks viie paiku uni ära ja kõik. Nüüd on olnud nädal pausi ja ma magan nii, et hommikul ei saa üles! Ja see muutus päeva pealt.» Maikeni endapandud diagnoos pole üllatav — liiga palju tööd! Sest peale oma kooli sünnipäevakontserdi ettevalmistamise ja tavapäraste tundide võttis kevadel tublisti aega ka TV3e «Laulud tähtedega». «Kui sul on mingi oma ettevõtmine, siis sa tegelikult ei puhka kunagi. Ka õhtul kodus on vaja kümneid meile saata ja mõte on ikka tööasjade juures. Ma näen, kuidas mu mees tuleb töölt koju ja tal on vaba aeg. Minul on justkui ka, aga samas on ikka vaja veel kellelegi helistada, bändi kokku ajada, eelarvet vaadata ... Sest see on ikka nii oma asi ja nii tähtis!» Pole üldse ambitsioonikas Täheühend WAF pole Eestis vist küll enam kellelegi võõras. Nende Valge Gospel juba kolmel järjestikusel jõulul, triumf «Laululahingus», «Eesti otsib superstaari» lauljate koolitamine ja ennastsalgav töö mittelauljate laulma panemisel «Laulud tähtedega» saates on vaid jäämäe tipp. Põhimissioon on ikka WAF-kooli õpilaste laulma õpetamine siinkandis uudse, Taanis loodud metoodika järgi. Tavaliselt Maiken ei mõtle, et on kõiki neid projekte algatades ja vedades hakkama saanud millegi suure ja erilisega. «Aga meie sünnipäevakontserdil, kus suurel ekraanil näidati ka viie aasta eredamaid hetki, tekkis küll korraks selline tunne, et — vau!» õhkab ta. Ometi polnud Maikenil 15 aastat tagasi G. Otsa nimelisse muusikakooli astudes mingeid õpetaja-ambitsioone. «Mul polnudki ambitsioone, ma pole loomu poolest üldse ambitsioonikas inimene,» kinnitab ta. «Olen aga eluaeg olnud õudne muusikafänn. Läksin Otsa-kooli sellepärast, et laulda, mitte selleks, et kuulsaks saada.» Tuntus tuligi üsna iseenesest: Maiken tegi ühe loo, saatis selle Eurolaulu konkursile, sai seal kolmanda koha ja rohkem polnud vajagi. «Muidugi ma tahtsin lauljaks saada! See oli ainus asi üldse, mida tahtsin ... Aga mitte tähelepanu, vaid laulmise pärast,» selgitab ta. Arusaadav, et sellise unistusega noore inimese jaoks on hääle kaotamine maailma lõpp. Oli ka Maikeni jaoks. Kuni ta 2005. aastal kurtis oma muret Taani laulupedagoogile Catherine Sadolinile, kes ongi spetsialiseerunud hääleprobleemide lahendamisele. «Taanis läks kõik ühe päevaga joonde! Nähes sellist vokaalpedagoogilist professionaalsust tekkis kohe soov ka ise seda õppida. Nüüd olen CVT (Complete vocal technique) autoriseeritud õpetaja,» jutustab Maiken. Tagantjärele analüüsides on Maiken mõistnud, et tegelikult lõi õpetajaanne temas välja juba Otsa-koolis õppides — sealgi meeldis talle teiste juhendamine rohkem kui üksi nokitsemine. Pealekauba on Maiken ikka pigem kambainimene kui individualist. Õpetajatöö juures meeldib talle väga, et kogu aeg on inimesed ümber, ning WAFist rääkideski kasutab ta kogu aeg meie-vormi, mitte kordagi mina-vormi. «Viimase aastaga on mul tekkinud tunne, et asjad toimivad ja ma ei pea WAFis igas valdkonnas ise kogu aeg näppupidi sees olema,» on Maiken rahul. Tööjaotus teiste n-ö kandvate jõudude Bert Pringi, Susan Lilleväli ja Anneli Pilpakiga on paika loksunud. «Näen, et kõik tunnevad vastutust ja keegi ei suhtu asjasse nii, et vaata ise, sinu bisness,» lisab ta. Stereotüübi järgi ei sobi kunstiinimesed ja rahaasjad eriti hästi kokku. Maiken tunnistab, et ega tallegi ei meeldi eelarvete ja raamatupidamisega tegelda. «Rahaline pool pole mul iial tugev olnud. Pidevalt muretsen, kas ikka saame selle või teise vajamineva asja osta. Muudkui mõtlen, kas veame välja või ei ...» Maiken ei salga, et kool on iga aasta lõpus olnud väikeses miinuses — sest ta ei raatsi õpilastelt üüratut õppemaksu küsida. «Ega majandamine lihtne pole. Eriti pärast seda kui Tallinn lõpetas huvikoolide toetamise ... Aga noh, siiani oleme ikka kuidagi hakkama saanud!» Kas «endine» laulja? «On päris kindel, et kui mul neid hääle­probleeme poleks tekkinud, poleks ma Taani sattunud. Ja siis jälle poleks ka WAFi sündinud,» näeb Maiken oma elus saatuslikke seoseid. «Mul läkski nii, et kõik head asjad juhtusid ühe aastaga — 2005 oli minu jaoks pöördeline. Enne oli tükk tühja maad ja masendust, aga siis läks kõik kuidagi korraga käima,» muigab Mai­ken. Ta ei pea silmas vaid hääle tagasisaamist ja WAFi loomist. Nimelt kohtus Maiken samal aastal ka oma mehe Sandriga. «Paljus tänu temale hakkasidki mu elus kõik asjad paremuse poole liikuma. Väga tähtis on, kui keegi su kõrval ütleb, et jaa, see on õige otsus, tee seda.» Maikenil on hea meel, et Sander pole erialalt muusik — kuid on suur muusikaarmastaja ja melomaan. Tööl tegeleb mees hoopis autodega. «Ongi hea, kui ei ole kõik maailma asjad kogu aeg ühised. Et on ka muid teemasid, millest kodus rääkida, mitte ainult töö. Kuigi minu kõrvalt on tal kõik vokaaltehnika terminid juba ammu selged,» naerab Maiken. Maiken ei kahetse minevikuotsustest ühtegi. Kuigi on vahel ikka mõelnud, et oleks ju tore, kui riiulis oleks ka üks omanimeline plaat. «Aga ma võin ju seda veel teha! Ma pole teinud otsust, et mu lauljakarjäär on igaveseks läbi,» ütleb ta ja vaid naerab, kui ajakirjandus tema kohta vahel «endine laulja Maiken» kirjutab. «Miks endine? Ma laulan ju iga päev! Ma ei vaja selleks mingit karjääri, karjuvaid masse ja hullumeelseid fänne.» Maiken tunnistab, et ei kujutaks enam ettegi nn täiskohaga lauljaelu. «Minna õhtuti kodust välja, sõita laulma kuskile Eesti teise otsa ... Aeg-ajalt küll, aga kogu aeg ei viitsiks. Ja ma ei tahaks sõltuda vaid lauljaametist. Olen seda elu elanud ja tean, kui närvesöövalt ebastabiilne see on,» arutleb ta. Samas ühe loo (või kaks või kolm või viis ...) võiks ju salvestada küll. «Viiksin selle isegi raadiotesse. Kui keegi tahab, las mängib ja kuulab, aga kui ei taha — siis pole ka hullu. Mul ei sõltu sellest midagi. Mul on vabadus teha seda ainult sellepärast, et ise tahan. Kättevõtmise asi! Ühel päeval ma teen selle kindlasti ära,» lubab ta. Signe Lahtein