www.naisteleht.ee	 TEEMAD Taimetoitlus õpetab fantaasiaga kokkama 29. September 2006 - 10:28 | anonüümne «Tänu lihasöömise lõpetamisele vabanesin aastatepikkusest kroonilisest nohust ja avastasin endas kokaoskused,» ütleb luuletaja Mathura.: Foto: Helin Loik. «Tänu lihasöömise lõpetamisele vabanesin aastatepikkusest kroonilisest nohust ja avastasin endas kokaoskused,» ütleb luuletaja Margus Lattik ehk Mathura. «Kui varem oli mul nohu praktiliselt 11 kuud aastas, siis nüüd kannatan kõikide haiguste käes kokku ehk 11 päeva aastas,» on Mathura (pildil) õnnelik. Tänu taimetoidule avastas mees endas ka kokaoskused. «Ei kujuta ettegi, et ei veedaks vahel aega köögis, katsetades uusi roogasid või tehes vanu nende endises headuses. Kokkamisest on saanud minu elu märkimisväärne osa, mis oleks võinud ka avastamata jääda – ja usun, et see võib olla nii paljude inimeste puhul.» Maitseainetest kasutab ta tihti jahvatatud koriandrit, pipart, aniisi. Meeldib ka värske roheline: basiilik, pune jt, kui neid aiast võtta saab. Ja kookospiim. «Herneid, ube ja läätsi saab keeta supiks, paksuks püreeks, kastmeks või tšatniks (teravamaitseliseks toidulisaks), neist saab valmistada idusalateid ja isegi magustoite. Kui kaunviljatoidu kõrvale süüa rooga, mille proteiin kaunvilja oma täiendab, nagu näiteks teravilja, leiab aset sünergiline reaktsioon. See tähendab, et kaunviljast omandatav proteiinihulk kasvab 40 protsendi võrra. Ehk: süües 350 grammi riisi ja 150 grammi oa-, hernevõi läätsetoitu, saad sama palju valku kui süües veerandkilose prae,» ütleb Mathura. Taimetoit sobib jõuludega suurepäraselt. Pealegi on hulk soja- ja isegi juurviljatoite, mis petavad ära nii mõnegi inimese. «Mäletan aegadest, mil tegin koostööd taimetoidurestoranidega Tallinnas ja Stockholmis, arvukaid juhtumeid, kus inimesed, kes polnud tuttavad taimetoitlusega, ei suutnud kuidagi uskuda, et see, mida neile pakuti, ei sisaldanudki liha,» naerab Mathura.