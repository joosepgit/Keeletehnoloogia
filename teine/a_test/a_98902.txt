www.bioneer.ee	 Jätkusuutliku linna arengus pole kõrvalisi osapooli. Kuidas ajada asju nii, et kõikide hääli ka kuulda oleks? 8. oktoobril toimuval Uue Maailma Seltsi korraldatud konverentsil „Kohaliku kogukonna roll avatud ja jätkusuutliku linnaruumi kujundamisel“ tõstatatakse küsimus – kuidas kohalikud elanikud saaksid kaasa rääkida oma kodukandi kavandmisel ja kuidas luua dialoogi linna, kinnisvara arendajate, arhitektide, linnaplaneerijate ja kohalike vahel nii, et hundid oleks terved ja lambad söönud? „Planeerimist ei nähta praegu tervikliku protsessina, sageli nähakse erinevate osapoolte kaasamises pigem midagi tüütut ja aeganõudvat, selle asemel et suhtuda sellesse kui protsessi, mille tulemusena paraneb lõpptulemus. Kodanikele jääb sageli mulje, et nende ainus võimalus on juba pea aegu et vastu võetud otsuste vastu protestida. Arhitektide arvates aga ei hinnata nende kui professionaalide kogemust ruumi kujundamisel ning arendajal puudub teadmine ja kogemus mitmekesise ruumilise keskkonna tellimisel,“ loetleb Uue Maailma seltsi üks juhte ja konverentsi korraldaja Madle Lippus neid probleeme, millega praeguses linnaplaneerimises silmitsi seistakse. Kuivõrd seminari korraldab Uue Maailma Selts tihedas koostöös Kalamaja ja Pelgulinna elanikke ühendava Telliskivi Seltsiga ja hetkel on elanike arvamuse arvestamine avaliku ruumi kujundamisel minimaalne, siis keskendutakse sellel seminaril peamiselt kogukonnale ning selle võimalustele planeerimisprotsessis kaasa rääkida. Erinevate linnaruumi kujundavate osapoolte ühte ruumi kokku toomine ning nende vahelise diskussiooni algatamine ongi Uue Maailma Selts konverentsi peamist siht. Selts soovib ka oma edasises tegevuses aktiivse ja tasakaalustatud linnaruumi loomise teemaatikat olulisena hoida. Ettekannetega esinevad loovkogukondade spetsialist Andrew Erskine, arhitektid Toomas Tammis ja Peter Tattarsall, Tallinna Ülikooli Eesti Humanitaarinstituudi Nüüdiskultuuri uurimiskeskuse teadur Tarmo Pikner, keskkonnatehnika Instituudi teadur Kristjan Piirimäe, maastikuarhitekt Andres Levald. Lisaks ettekannetele toimub temaatiline ümarlaud. Uue Maailma Seltsi korraldatud konverents sünnib koostöös Briti Nõukogu, Eesti Humanitaarinstituudi ja Telliskivi Seltsiga ning toimub 8. oktoobril algusega kell 10 Rahandusministeeriumi konverentsisaalis, Suur-Ameerika 1, Uues Maailmas Tallinnas. Sissepääs Koolituskeskusesse Väike-Ameerika tänava poolt.