www.naisteleht.ee	 TEEMAD Failte gu Alba! Slainte! 25. September 2009 - 10:00 | naisteleht Šotimaa: F: Sten A. Hankewitz Ilmselt pole teil suurt aimu, mida see peal­kiri ütleb. Otsetõlge šoti keldi keelest on: «Tere tulemast Šotimaale! Terviseks!» Kuid Šotimaal reisimiseks pole keldi keelt — mille rääkijaid oli kõrg­ajal ligi 300 000, kuid praegu paraku ainult 58 000 inimest — vaja osata, sest kõik räägivad inglise keeles. Kurb küll, aga keldi keele vähene kasutus annab tunnistust selle ilusa maa kurvast ajaloost ja peaaegu surnud kultuurist — oli ju see highlander’ite ehk Highlandi klannide emakeel (jajah, Mel Gibsoni William Wallace oleks pidanud samuti rääkima seda, mitte ameerika aktsendiga šoti-inglise keelt). Kõikjal Highlandis näeb ka mahajäetud kivimaju ja -aedu kui kurbi monumente seal kunagi õitsenud kultuurile. Šotimaa loodus on aga endiselt imeline. Loch’id (järved), glen’id (orud) ja ben’id (mäed) kaunistavad seda maad lõunast põhja ja läänest itta. Šotimaa kõrgeim mägi, 1344 meetrit üle merepinna kõrguv Ben Nevis, asub maa edelaosas. Selle tippu võib ette võtta jalgsimatka, ent kuna matkarajad on suhteliselt rasked, kulub mäe vallutamiseks julgelt terve päev. Järved laiuvad kõikjal Šotimaal, nii mägises Highlandis kui ka tasasemas lõunaosas. Paljude loch’ide kallastel seisavad kindlused ja neist paljudesse pääseb ka uudistama. Loch’ide rohkuse tõttu on vahemaad Šotimaal väga pikad, sest sildade asemel on eelistatud ehitada teed ümber veekogude. Tuntuim Šotimaa järv on Loch Ness, kus elavat koletis Nessie. Viimati olla Nessie’t nähtud Google Earthi satelliidipildilt — kuid see võis vabalt ka paat olla... Šotimaa pealinn Edinburgh aga on levinud arvamuse järgi üks ilusamaid linnu Ühendkuningriigis. Sten A. Hankewitz Toit: Haggis Tegu on šotlaste rahvustoiduga, mis valmistatud lamba südamest, maksast ja kopsudest. Need aetakse läbi hakklihamasina, segatakse sibula ja maitseainetega ning keedetakse umbes kolm tundi. Väga hea! Ausalt! Jook: Muidugi viski! Šoti viski kirjutatakse inglise keeles «whisky». Kirjutada selle kohta «whiskey» on solvav – see on Iiri ja Ameerika viski. Šotimaal on kümneid viskivabrikuid, kus toodetakse maailma parimaid viskisorte. Paljudesse neist pääseb ka uudistama. Piletid on üsna odavad ning loomulikult on hinna sees toodangu maitsmine. Ilmselt üks parimaid viskisid on Laphroaig, mida valmistatakse Islay saarel. Elamus: Vihm ja sääsed Nendeks kaheks ebameeldivuseks tuleb olla valmis. Vihma võib sadada ka keset suve lakkamatult ning üheksa kraadi sooja augusti hilisõhtul on normaalne. Habesääsklased on pisikesed nagu äädikakärbsed, ründavad karjas ja nende hammustused sügelevad eriti vastikult ja kaua. Kuidas kohale saab? EasyJet viib Londonisse Stanstedi ja Estonian Air Gatwicki lennujaama. Mugavaim viis Šotimaaga tutvumiseks on rentida auto, kuid kenasti jõuab kohale ka bussi ja rongiga. Linke Kommentaarid Tore,et lõpuks on keegi veel endale Shotimaa avastanud!Meie pere puhkab seal juba 3ndat suve.Ja kui nüüd keegi arvab et siis pole seal ju enam midagi avastada,siis uskuge te eksite.Shotimaa oma hunnitu loodusega ja eriti sõbralike inimestega on avastamist väärt ja üllatusi täis.Jätke kord sõitmata eestlaste stamp kohtadesse soojalmaal ja võtke ette reis Shotimaale ja te ei kahetse hetkekski!!! Õnneks on meil seal sõbrad,kes on olnud nõus meid transportima Shotimaa ühest otsast teise ja tutvustama vaatamisväärsustega ja kuigi oleme seda teinud 3 aastat pole me veel kaugeltki kõike näinud.Avastamist jagub ka järgmisteks aastateks-järgmise suve plaanid on juba tehtud. Sel aastal käisime Cairngorms´i Rahvuspargis,Morlich´i järve ääres(Loch Morlich)ja Macduff´i Marine Aquariumis-seal on näha kõik Põhjameres elavad kalad,loomad ja muud olendid,see oli ülihuvitav. Loomulikult on meil läbi käidud Loch Ness ja selle äärne Urquhart Castle ning Balmorali loss ja hulgaliselt muid losse ja kindluseid loodusradu ja veel palju palju huvitavat.Kutsun kõiki reisihimulisi külastama seda imelist maad!!!!