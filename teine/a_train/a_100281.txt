www.naisteleht.ee	 Londoni turud ei ole ainult agarate perenaiste pärusmaa, seal näeb ka noori andekaid kunstnikke, ägedaid müügiartikleid ja unustamatult madalaid hindu: F: Topfoto/Scanpix Londoni turgudel on kirju kaubavalik ning hinnatase vahel suisa mitmekordselt madalam kui poodides. Kuigi jah, praeguse naelsterlingi kursi juures on London igatpidi tõeline poodlemisparadiis. Suurim kauplemine toimub Londoni põhjaosas Camdenis. Sealne turg, või õigemini turud – tegu on meeletu turgude kompleksiga! – on avatud kolmapäevast pühapäevani ja siis vallutavad Camdeni tohutud rahvamassid, kellest suur osa on turiste. Tõenäoliselt on rahvarohkeim aeg siiski nädalavahetus, mistõttu soovitaks Camdenit külastada tööpäeval. Camdeni turult saab kõike: riideid, jalatseid, ehteid, (võlts-)antiiki – mida iganes süda ihaldab. Kuna turge on kompleksis mitu, võib kogu kaubavalikuga tutvumiseks ja parimate hindade leidmiseks kuluda terve päev või isegi mitu. Ja meeles tasub pidada, et paljud kaupmehed on nõus hinna üle kauplema. Enamik neist on ju pärit maadest, kus tingimine pole mitte võimalus, vaid suisa kohustus. Üks meeliülendavamaid paiku Camdeni turul on söögikompleks, kus eri kultuuride kokad valmistavad imemaitsvaid sööke otse rahva silme all, pakuvad neid tasuta maitsmiseks ja müüvad korralikke portsjoneid päris soodsa hinna eest. Valik on tõesti rikkalik, ainult puuduvad lauad-toolid, nii et einestada tuleb püstijalu või käigu pealt. Londoni teine tuntum turg on Covent Gardeni Õunaturg ehk Apple Market, mis asub päris kesklinnas ja suhteliselt lähedal populaarsematele turismiobjektidele. Õunaturg ehk polegi niivõrd ostukoht kui aja surnukslöömise paik, sest nii turuhoone ees kui sees näeb seal igasuguseid esinejaid: kes mängib kitarri, kes sõidab üherattalise jalgrattaga ja žongleerib, sekka juhtub isegi klassikalist muusikat mängivaid orkestreid ja ooperiprimadonnasid. Pärast oma etteastet käivad nad kübara või karbikesega ringi, nõudes suhteliselt nahaalselt raha. Apple Marketi kõrval on teinegi turg – Jubilee market. See on rohkem Camdeni turu moodi, kus müüakse riideid, suveniire, nipsasjakesi ja muud taolist. Sten Hankewitz Söök: Turg! Camden Marketil ootab gurmaane palju erinevaid, peamiselt idamaiste köökide toidulette, kus hinnad on madalad ja portsjonid toitvad. Aga kõhu võib täis saada ka tasuta, kui kõik letid läbi käia ja degusteerida, mida kokad pakuvad. Covent Gardeni Apple Marketi turuhoones on väikesed kohvikud ja pubid, kus saab nii kõhu täis kui ka pindi head Inglise õlut. Jook: Pubikülastus Joogikohtadest Londonis puudust ei tule, pea iga nurga pealt leiab mõne pubi. Otse Covent Gardeni metroojaama juures on teine teisepool tänavat kaks ehtsat Inglise pubi. Kuidas kohale saab? Tallinnast Londonisse pääseb EasyJeti ja Estonian Airi otselendudega. Londonis ringi liikumiseks on mugavaim metroo. Metrooliin Northern viib otse Camdeni südamesse, kust on vaid viieminutiline tee Covent Gardenisse, metrooliin Piccadilly aga peatub otse Covent Gardeni südames. Kui tahtmist on, võib Covent Gardenisse ka jalutada, kuid kesklinnast minnes on turud ehk selleks liiga kaugel.