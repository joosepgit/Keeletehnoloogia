www.naisteleht.ee	 Kersti Toots koos tütar Kerliga talle kuuluvas poes, mis müüb La Perla eksklusiivset pesu.: Foto: Egert Kamenik Hoolimata keerulistest aegadest eraelus, on Kersti Toots pannud La Perla pesupoe õitsema. Eduka ärinaise tagalas on hea sõbranna ja toetaja – tütar Kerli, kes teda raskel hetkel trööstib ja aitab. Kersti ja tema tütre suhe on seda lähedasem, et Kerli (23) koos elukaaslase Alvariga elab tema juures Tabasalus. Samuti elab veel kodus noorem vend Rihard (18), vanemal vennal Erhardil (22) on ligidal oma kodu. Ema maja on suur, isegi väga suur. Ja kui Kersti ootamatult üksi jäi, jäid lapsed emale toeks. Kerstile see sobib, sest nii tunneb ta end vajalikuna ja tütre näol on tal sõbrannagi kohe käepärast. Kersti elu on ikka käinud täispööretel. «Nii kui keskkooli lõpetasin, astusin eluülikooli,» naerab naine. Sai noorelt emaks Ei osanud Kersti eales arvata, et ta kohe pärast keskkooli lõppu emaks saab. Kuid armastus Kersti ja Jaani vahel lõõmas ja nende esimene laps Kerli oli perre igati oodatud. «Kerli oli imeline beebi! Rahulik, sõi ja magas, ei jonninud palju,» kiidab Kersti tütart. «Ja ta on ääretult hea laps siiani.» Kersti arvab, et kui Kerli oleks väiksena pahur ja jonnakas olnud, poleks nad Jaaniga ehk pere suurendamisega kiirustanud. Kuid hea laps andis julgust ning õige pea sündiski poeg Erhard. Nelja aasta pärast täienes pere veel ühe liikme võrra – Kerli ja Erhard sai endale venna Rihardi. Kõige vanema lapsena tuli Kerlil tihti nooremate vendade järele vaadata, sest ema-isa käisid sageli vastuvõttudel ja olid seetõttu palju kodunt ära. Toona seletati lastele, et kui suuremaks saate, siis mõistate, miks on vaja nii palju seltskonnas viibida. Kerli naerab, et nüüd mõistab ta seda väga hästi. Range kasvatuse saanud Kerli on õnnelikus kooselus. Alvar on ettevõtja, fi rmaomanik, ning tegeleb lukusüsteemidega. Kerli ja Alvar kohtusid aasta eest, pool sellest ajast on nad elanud koos. Ema on väimehega rahul «Meil on Alvariga siiamaani väga hea suhe olnud,» õhkab Kerli. Et Alvar on tema tütrest 15 aasta vanem, ei tekita Kerstis probleemi. «See ongi viimane piir,» ütleb ta. «Ja pealegi, ta on puhas leht – ei ole kellegi kolmandaga seotud.» Koos elades õpitakse üksteist paremini tundma ja Kersti tunnistab, et on tütre suhtega tõesti rahul. Kerli soovib, et emagi oma õnne leiaks. Ehkki isa ja abikaasa Jaan on leidnud endale uue armastuse, Kati Tootsi, ja elab nüüd tema juures, on ta Kerstiga ikka veel ametlikult abielus. Selline poolik seis teeb haiget. Kerli loodab, et kui ema leiaks enda kõrvale kellegi, mõjuks see ainult positiivselt. «Ma ju tahan, et mu mõlemad vanemad oleksid õnnelikud. Kas koos või eraldi, see on juba nende enda otsustada. Mina ei saa seda neile dikteerida. Emal oli isaga väga ilus suhe, aga kui isa on leidnud teise, siis loomulikult ma tahan, et ka ema leiaks oma õnne. Oleks tore, kui nad jälle koos oleksid, aga kui ei, siis tuleb eluga edasi minna. Isa on see, kellel on vaja oma otsus teha.» Kersti on kindel, et lapsed oskavad vältida vanemate vigu, kui neile on õigel ajal kõigest räägitud. Kuidas lahkuminekust kolmele lapsele rääkida? Kersti ja Jaan on lastega vestelnud ja neile tekkinud olukorda selgitanud. «Lapsed peavad nägema, kuidas vanemad kallistavad, aga peavad ka nägema, kuidas nad olukordi lahendavad,» ütleb Kersti. Ühtteist on ta ka tütrelt õppinud. Kersti meenutab mõne aasta tagust lugu, kuidas ta Jaanile kirjutas ja siis Kerlilt küsis: «Kas isa saab aru, mida ma mõtlen?» Kerli vastas: «Ema, meestele tuleb öelda otse, nad ei saa sinu ilusatest sõnadest ja mõtetest aru!» Muna õpetas kana! Kersti on veendunud, et kõik on ette määratud. Ta usub saatusesse. «Me oleme tulnud siia ilma õppima. Iseasi, kuidas keegi oma õppetunnid selgeks saab. Tahaksin olla see tark inimene, kes õpib teiste vigadest. Ei ole vaja mõelda «mille eest», vaid «mille pärast». Veendunud optimistina loodan, et olen õppinud midagi. Elu on nii huvitav ja elamist väärt. Ainult mine sirge seljaga edasi!» Ja seda on Kersti teinud. Eelkõige äri edendades. Tema kunagine salasoov oli tegeleda ilusa pesuga, ja nüüd ta teebki seda! «Esimest korda elus on mul absoluutselt tõsiselt võetav töö,» ütleb ta. Kas tütrest ka ema äripartner saab, seda ei oska veel kumbki öelda. Sel kevadel EBSi lõpetanud Kerli peaks äriajamist valdama – õppis ta ju seal ärikorraldust ja võõrkeeli. Kevadeni töötas Kerli ühel oma unistuste töökohal – ta oli välisministeeriumis protokollide osakonna tseremooniate ja visiitide büroos. Mis edast saab, tüdruk veel ei tea.