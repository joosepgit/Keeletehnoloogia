www.naisteleht.ee	 TEEMAD Andrus Vaarik: «Esimest sadat grammi ei tohi lihtsalt võtta!» 20. Juuli 2007 - 21:52 | helen Andrus Vaarik on iseseisva elu vaevaga kätte õppinud, mistõttu ei soostu seda enam käest andma.: Foto: Denis Georgievkij Andrus Vaarik võib praegu, mil ta elab üksi, esimest hommikust ringutus tehes rahulikult ohata: jumal tänatud, ma ei pea kellegagi arvestama. Ka tööelus on ta vabakutselisena ise enda peremees, olles välja rabelnud paarikuisest, alkoholi ja masendusega täidetud mustast august. «Ega ma võin libastuda praegu ka,» tunnistab Andrus Vaarik (49). «Aga nüüd ma olen nii tark, et planeerin oma libastumisi. Mul läheb kuskil nädal omaette vaikselt või siis mõõdukas heas seltskonnas. Aga pohmellid on muutunud niivõrd rängaks, et ma ei saa neid endale lihtsalt lubada.» Pidama saabki ta «tänu» talumatuks kujunenud hommikutele – on juhtunud, et need on ta lausa arstide järelevalve alla tilgutite külge viinud. Alkohol, mis laseb Vaariku aju mõneks ajaks vabakäigule, on endiselt probleem, ent ta on õppinud sellega elama, lükates esimest sadat grammi ikka homsesse ja siis jälle homsesse. «Aga mul on viimasest korrast väga palju aega möödas ja järgmist ma praegu ei planeeri!» teatab ta naerdes. «No ega ma ikka päris inimpalet ei kaota ka.» Tsisternid on tühjaks joodud Sotsialistliku pohhuismi varjus alustas Andrus Vaarik napsutamist aastakümneid tagasi. Peale alkoholi toona muud lõõgastumisvõimalust ei paistnudki. «Praegu juuakse teatrites kordi vähem, purjus näitleja on ikkagi haruldus,» on ta märganud. Peale pideva meri-põlvini-oleku lükkasid noort näitlejat ja tärkavat teletähte tagant ka halvad geenid: joomatõbe on esinenud nii tema ema- kui isapoolses suguvõsas. «Kui ma draamateatrist erinevatel põhjustel lahkusin ja mul endal oli väga halb periood, olin suhteliselt ebaadekvaatne,» meenutab Vaarik. «Olin kaks kuud kodus ja mõtlesin: mis must nüüd saab? Ega see mobiil ka eriti helisenud ja krediitkaardi sõin tühjaks. Meie põlvkonnal pole ka seda casting’ult casting’ule kolamise, enesemüümise oskust.» Vaarik möönab, et iseenda mänedžerina ta ilmselt läbi ei lööks. «See sotsialistlik ettehooldus oli ikkagi päris hea.» Vabakutseliseks osutununa oli tal esialgu keeruline end kokku võtta ja iseenda ülemuseks hakata. «Aga ma õppisin iseseisvat elu. Ja jälle vedas! Tuli tööd ja pakkumisi.» Nüüd on näitleja endale selgeks teinud, et alkoholiprobleemiga peab õppima elama. «Sa tead, et su rakukoostis on pöördumatult muutunud. Et need mõned tsisternid, mis sulle elus puhast alkoholi on antud, on lihtsalt ära joodud,» selgitab ta. «Keegi ei hoiatanud ka, et kuule, poiss, su norm saab täis!» Mida juua, sel polegi libastumiseperioodil erilist tähtsust, kuid šampanjat armastab ta alati. «Peale etendust on selline vaakumitunne, et ei taha koju minna. Ei taha seda järsku maandumist, tahad olla teistega koos,» kirjeldab Vaarik. Konjakit on näitleja julgustuseks maitsnud ka enne etendust. Sobimatu rolli puhul aitas etenduse-eelne «viiskümmend» meeli lihtsalt tuimemaks teha. «Aga nii kaugel ma ikka ei olnud, et oleks öeldud, et ära lavale mine. Alkoholismiperioodil on näitlejatel nii geniaalseid etendusi kui ka väga halbu.» Andrus Vaarik kiirustab vahele torkama, et näitlejate peod on valdavalt igavad: alati räägitakse tööst. Seepärast eelistab ta aeg-ajalt hoopis seltskonda, mis ümbritseb teda Läänemaal asuvas suvekodus. Lihtsad inimesed teistsuguste probleemidega. Hindab kättevõidetud iseseisvust kõrgelt Järgmise hooaja plaanid on Vaarikul suuresti paigas ning need on seotud Rakvere ja Pärnuga. Tööpuudust ei ole ega tule. «Seda aega enam tagasi ei tahaks, et loen seina pealt, kelle tükis ja mis materjali ma esitama hakkan. Kui oled raskelt iseseisvuse ära õppinud, siis ei anna seda kergelt käest,» kinnitab ta. «Ma ei tea, mis pakkumine see peaks olema, et ma jääksin kuhugi teatrisse.» Näitleja tõdeb, et mida vanemaks ta saab, seda tugevamaks tal lavatagune pabistamine muutub. «Aga närvi on kahesugust: positiivne – kui hästi ma selle ära teen?! Ja negatiivne – ma ei oska mitte s....-gi.» Vaarik hindab seda, et eesti rahvas on ta soojalt vastu võtnud. «No kurat, ma tean, et mul on vedanud!» pahvatab ta. «Et ma näitlejaks sain! Et ma osutusin sobivaks! Ega noorena seda tea ju!» Ent sellegipoolest ei õhku tema erilist enesekindlust ka pärast väga õnnestunud rolli ning enda vaatamist teleekraanilt üritab ta vältida. «Parim kiitus, mida enda kohta võin öelda, on see, et täna ma paremini ei osanud! Saab küll paremini, aga mina praegu ei oska.» Rahvas tunnustab valdavalt koomikuna kuulsust kogunud Vaarikut julgemini. Seetõttu on ka mõneti paratamatu, et teda aeg-ajalt vintis vennikesed tänaval laapama tulevad (Marko Matvere välja mõeldud termin). «No mis nendega ikka teha, nad on ehk näinud mõnda mu telerolli ega oma mingit ettekujutust, milline ma tegelikult olen,» lööb ta käega ja tõdeb, et näitleja, paraku, peabki meeldida tahtma. Samas on ta avastanud, et keskeas lepitakse endaga viimaks ära ning järjest vähemaks jääb inimesi, kelle arvamus korda läheb. Vaarik nimetab ennast irooniliselt näitejuhiks, kes on näitlejale vajalik kui peegel, mitte lavastajaks. «Ma ei ole eriti tugeva stressitaluvusega. Lavastaja elukutse nõuab teatud võimukust, aga mina ei ole selline esimese astme isane, kes tahab, et massid talle alluksid.» Juuli algusest Suurel Munamäel Andrus Vaariku lavastatud «Muna EÜE ehk viimane kava», mida mängitakse Haanjas Suure Munamäe tipus, on tema sõnutsi üks naljakas ja nostalgiline tükk, mille õnnestumisele peab publik kindlasti kaasa aitama ja mis peaks ohoo!-tunde äratama ka põlvkonnas, kes pole malevaelu kogenud. «Inimesel on üks noorus, üks elu ja seda ei saa mossitamise peale ära raisata,» võtab ta kokku mälestuse, et Nõukogude Liidus ei elatud kaugeltki ainult kammitsais ja õnnetult. «Kohanemisvõime on intelligentsi esimene tunnus.» Seda etendust mängitakse ühe kuu jooksul nädalalõppudel, kokku 16 korda. Vaarik on kuulnud, et nii mitmedki kunagised malevarühmad teevad oma kokkutuleku just Lõuna-Eestis, et seda etendust näha.