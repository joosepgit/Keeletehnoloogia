www.naisteleht.ee	 TEEMAD 68aastaselt abiellunud noorpaar: «Me ei tülitse kunagi!» 19. Oktoober 2007 - 15:05 | helen «Oleme õnnelikud, et sõbrad meid neliteist aastat tagasi teineteisele tutvustasid. Kahekesi on nii tore ja kuni koos oleme, tundub kõik suurepärane!» räägivad Galina ja Nikolai Fedulin oma esimesele kohtumisele mõeldes. Pärast pikaajalist tutvust tegid Galina (68) ja Nikolai (68) oma kooselu tänavu juunis seaduslikuks, leides, et klassikalises abielus on parem ja lõbusam elada. Pealinna Õnnepalees ei imestatud sugugi, kui keset noori paare astusid ette pensionäridest abiellujad. «Mis seal ikka imestada! Armastuses on kõik vanused võrdsed. Moes on vabaabielud, mida ma õigeks ei pea, ehkki ka ise Nikolaiga niimoodi elasin,» tunnistab Galina ja on õnnelik, et on viimaks ametlikus abielus. Mõlema lapsed toetasid vanemate abieluplaane. «Kuigi nad olid harjunud, et oleme koos niisamagi ja neile oli ükskõik, kas ametlikult või mitte.» Püksid on mehe jalas 30 aastat trollijuhina töötanud Galina tuli Eestisse Venemaalt. Koos peigmehega, kellega kasvatati üles kaks poega. Paraku järgnes lahutus. Galinale, nagu ka keevitajast Nikolaile, ei meeldinud väljavaade elu lõpuni üksi olemisest. Hämmastav, kuid kohanemisraskusi kahel elukogenud inimesel üksteisega ei tekkinud. «Me lihtsalt hakkasime koos elama, väga rahulikult ja sõbralikult, ehkki olid ka mõned tülid,» räägib Galina. «Mingist ajast alates hakkasin Piiblit uurima, muutusin kannatlikumaks ja ennastohverdavamaks. Kompromissidele minna oli kergem. Nüüd oleme riidlemise täielikult lõpetanud.» Nikolai ainult muigab: «Püksid on meie peres mehe jalas. Kui mul on õigus, siis järelikult on mul õigus. Aga Galjaga on raske norida, ta meeldis mulle kohe algusest peale. Hea perenaine – millist borši ta keedab – ja kodus on alati puhas! » Erimeelsusi optimistlikul paaril, kes trollipargi lähistel väikest korterit jagab, vahel siiski tekib. «Kõige tähtsam on peatuda. Isegi eraldi elada võib, aga lahutada ei tohi!» arvab eakas «noorpaar», kes lubab elu lõpuni koos olla. Peaasi et igav ei hakkaks Sellest mõttest lähtuvalt peavad nad iga neile antud päeva pühaks ja naudivad elu ning teineteise seltsi. Galina näiteks armastab pidulikke eineid valmistada ja need küünlavalgusega tõeliselt romantiliseks muuta. Oma pulmapidu meenutavad Fedulinid suure soojusega. «Ostsime pidulikud kostüümid, pärast registreerimist sõitsime linna, et Kadriorus pilti teha, ning pärast seda katsime kodus külalistele laua,» naeratab hoolitsetud ja kaunilt meigitud Galina pildialbumit lehitsedes. Üks õnneliku abielu saladusi on proua hinnangul ühine tegevus. Nagu paljud pensionärid, peavad ka Fedulinid juurviljaaeda – see ei lase neil laisaks muutuda ega igavust tunda, vaid hoopis hästi vormis püsida. Kurgi-, tomati- ja kartulipeenrad ning hoidiste valmistamine vintsutavad õnnelikku paari päris tublisti, see-eest on talvel tore avada purgike omatehtud hoidist ning öelda teineteisele: «Kui hea, et me koos oleme!»