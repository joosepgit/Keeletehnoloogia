arvamus.postimees.ee	 Juhtkiri: vabaduse valgus Carte blanche…Puhas leht. Hea ajakirjanik võitleb alati vabaduse ja puhtuse nimel. Vabadus oli üks neid ideaale, mis kandis ka Urmas Otti alates juba ajast, mil Eesti telepublik tema, toona noore, enesekindla ja karismaatilise «Aktuaalse kaamera» diktoriga tuttavaks sai. Uut Eesti Vabariiki polnud tookord veel olemas. Nõukogude Liit vaarus vältimatu lõpu poole. Kaheksakümnendate keskel, kui veidigi vabamad tuuled puhuma hakkasid, oli Ott üks neist, kes uljalt purjed heiskas. Saatesari «Teletutvus» lõikas üpris konventsionaalsesse ajakirjandusse talk show’ akna. Nii ETVs kui ka Kesktelevisioonis näidatud sarjas sündis hulk toonases suletud ühiskonnas enneolematult avameelseid usutlusi. Oti mikrofoni ette astusid Raimonds Pauls, Maia Plissetskaja, Nikita Mihhalkov, Anatoli Karpov, Ljudmilla Gurtšenko, Aleksandr Metreveli, Vladislav Tretjak jpt. Vaadates kas või eile ilmunud teateid Oti lahkumisest Vene ajalehtede netikülgedel, oli selge, et tema täht polnud kustunud ka Venemaal. Ei juhtu just iga päev, et eestlase lahkumise puhul avaldab kaastunnet ka Vene president Dmitri Medvedev. Ott võttis endale vabaduse. Ta nihutas piire, kuid ei alandanud intervjueeritavat. Ta ründas ja pareeris, katkestas ja kuulas, bravuuritses, aga oli võimeline hoidma end ka tagaplaanile. Tema usutlustes, mis kasvasid üle vestlusetendusteks, avanes inimene ise, mitte Baleriin, Näitleja, Sportlane ja Poliitik. Ühe oma intervjuuraamatu eessõnas kirjutas Ott: «Nii häid kui ka halbu saateid tabab reeglina üks ja seesama saatus – nad unustatakse.» Kuid just neid Oti usutlusi pole unustatud. Kogumina moodustavad nad paljuski unikaalse kroonika ajajärgust, mil Nõukogude Liidus hakati avalikult seda ühiskonda ja riiki lahti mõtestama. Hiljem mõtestas Ott samamoodi vaba Eestit, küsitledes ühiskonnategelasi saadetes «Carte blanche», «Happy hour» ja «Augustivalgus», intervjueerides aastal 2001 presidendikandidaate ning vedades ETV aastalõpuvestlusi. Ott on jätnud Eesti (tele)ajakirjandusse jälje, mida võiks võrrelda legendaarse Valdo Pandi panusega. Oti stiili ja eriti tohutut ettevalmistustööd tuuakse noortele ajakirjanikele seminarides eeskujuks. Kindlasti tuleb ühel päeval Eesti ajakirjandusse taas mõni särav intervjueerija, kelle fenomeni võiks Otiga võrrelda. Ott ise jääb aga kordumatuks, nii nagu jäävada seda kõik suured inimesed. Eesti on kaotanud tõeliselt särava meediatähe. Aga samas võime olla õnnelikud, et meie ajakirjandust kord Oti-sugusega õnnistati. Jääb üle vaid Urmas Oti enda stiilis talle järele hüüda – Bye, Urmas!