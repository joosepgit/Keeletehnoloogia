www.naisteleht.ee	 TEEMAD Test: Mida peidavad sushikomplektid? 9. Mai 2008 - 9:46 | naisteleht Inna Dubrovina ja Roman Kostikov sushikomplekte maitsmas ja hindamas: F: Kalev Lilleorg Sushi. See kõlab nii peenelt, et tavainimene ei julge taolise söögi poole vaadatagi. Aga nüüd on sushi tunginud suisa poelettidele, kus neid on raske märkata jätta. Vahel tuleb tunne, et aitab neist säästueelarve makaronidest ja praekartulitest. Tahaks süüa midagi uut. Ja siis meenub sushi ning tõsiasi, et kohaliku toidupoe valmistoiduriiulile on ilmunud mõned sellised karbid. Kallid nad ju on, maksavad saja krooni ringis, ja toidupoolist tundub olevat sees kahtlaselt vähe. Ent proovida tahaks ikka. Õige, tulebki proovida, ütlevad sushirestorani Silk sushikokad Inna Dubrova ja Roman Kostikov. Sest kui hakkab meeldima, ei pea kodus sushi valmistamine sugugi keeruline ja kulukas olema. Aga kõigepealt, millise sushikomplekti peaks poest valima esimest korda sushi kallale asuja? Sushikarpidel olevate nimede, näiteks Lotos ja Geisha, järgi ei saa sugugi aru, millest sushirullid on tehtud, targem on ikka uurida koostisosade nimekirja. Sushi valmistamisel kasutatav kala peab olema tingimata värske – seepärast paneb Roman südamele, et mitte keegi ei ostaks kahtlast värvi sushit. Karbi sisu on iga tootja otsustada: sushi seest võib leida nii traditsioonilist tuunikala, aga ka lumekrabi ja isegi makrat! Kui kalavalik on lai, siis kolm lisakomponenti: sojakaste, ingver ja wasabi, peaksid olema ikka igas sushikarbis. Soja annab kalale hea maitse, ingver värskendab ja wasabi desinfitseerib. Naistelehe palvel hindasid Inna ja Roman kauplustes pakutavaid sushikarpe – erinevused on suured. Kristel Saan Sushi ei pea olema kallis. Kodus saab teha seda odavalt! Kui sushi ära maitstud ja see meeldima hakkas, võib proovida seda ise kodus teha. Ehedat sushit tehakse spetsiaalse riisiga, ent kodus võib kasutada ka tavalist pudruriisi. Blue Dragoni sushiriis maksab 44 krooni, aga pudruriis keskmiselt 15 krooni pakk. Võit suisa 25 krooni! Marineeritud ingverit ei pea alati lisama. Väga maitsev on sushi ka lihtsalt sojakastmega. Kui siiski otsustad osta ingveripurgi (hind 50 krooni), siis tea, et sellest jagub kauaks. Wasabi-pasta maksab 59 krooni, ent seda kulub veel vähem! Täidis ei pea sugugi olema kallis kalafilee. Sushit võib teha ka Vici lumekrabist, mille pakk maksab vaid 12.50. Zebra Komplektis 10 sushit Hind: 108.00 Mulje: Hästi kombineeritud karp, kasutatud on erinevaid kvaliteetseid kalu. Ühes sushis on kalmaari. Kalmaar rikneb kiiresti, mistõttu on seda ohtlik karpi panna, kuid siin tundub kõik olevat tehtud õigesti. Ühe sushirulli sees on ohtralt lumekrabi, mis maitseb samuti hästi. Kõhu saab igatahes täis. I koht Sushi-house Komplektis 5 sushit Hind: 122.50 Mulje: Sushi peaks naisel kahe ja mehel ühe ampsuga suhu mahtuma – neist saab aga hammustada vähemalt neli korda. Kala (sh angerjas) on kallis ja kvaliteetne, eriti ilusat värsket värvi on tuunikala. Miinuseks on kõrge hind ja see, et kõhtu täis neist viiest sushist ei saa. Hea maitseelamus on tagatud. II koht Ami-ja Komplektis 6 sushit Hind: 99.00 Mulje: Ami-jal on kõige parem wasabi, see annab kohe hästi teravust juurde. Ingverit on seevastu vähevõitu, samuti pole tunda nii vajalikku sojat. Kasutatud on kokteilkrevette, mis on maitsvad, kuid jaapanlased ise kasutavad ainult hiidkrevette. Lõhe värvus on natuke imelik ja ka selle maitse pole kiita. III koht Keisri Köök Komplektis 10 sushit Hind: 110.00 Mulje: Komponentide on vahekord paigast ära: kala pole sushis suure riisikuhja vastu ollagi. Samuti on kala kahvatu ja tuhm. Mõni ime, sest kasutatud on odavaid koostisaineid, tavalist makrat ja värsket kurki. Mõttekam oleks osta juba üks korralik riisi-krabisalat – saab kõhu täis ja raha kulub tunduvalt vähem. IV koht