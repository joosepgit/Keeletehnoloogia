arvamus.postimees.ee	 Andres Ellamaa: sotsiaalministri raske amet Väide, et tervishoiuraha kärpimine ei muuda teenust halvemaks, ei pea vett REKLAAM Sotsiaalministri amet on raske. Ühelt poolt pead kuulama peaministrit ja rahandusministrit, kes nagu sõjapealikud nõuavad hoolimata ohvreist «eurokõrgendiku» vallutamist. Teiselt poolt peab sotsiaalminister olema nagu Kristus, kes kahe kala ja leivaga toitis 5000 nälgijat. Veel hullem, ta peab sisendama kõigile optimismi ja kinnitama, et vaatamata kärbetele ei muutu midagi halvemaks. Kõige ebaveenvamalt mõjuvad aga kinnitused siis, kui kõneleja ise, igati arukas inimene, oma juttu ei usu. Kuidas uskudagi, kui oleme kindlalt kaheksa vaeseima Euroopa riigi hulgas ning ka sellest vaesusest julgeme arstiabi jaoks eraldada vaid viis protsenti. Vähem kui ükski teine riik. Kuidas on võimalik uskuda, et võttes haigekassa 13 miljardist ühe ära, jääb kõik nagu enne, ainult arstiabi tuleb oodata natukene kauem? Nii otsustas haigekassa nõukogu., et senise nelja nädala asemel peaks haige pääsema eriarsti jutule kuue nädala jooksul. See, et ootamisaja pikenemine on ainukene kaotus, on kergeusklikele mõeldud kinnitus. Alustagem ravijärjekordadest, mille pikenemine on nüüd siis legaliseeritud. Järjekordade lühendamist lubab pea iga poliitik, kellele muud paremat mõtet pähe ei tule. Et need järjekorrad aga lüheneda ei taha, siis pakutakse lohutuseks «võimalust end järjekorras ette osta». Milliseid pingeid toob see möödaostmine kaasa nii haigetele kui ka arstidele, seda muidugi möödaostmise ideoloogid, kellele ilmselt kõik on müüdav ja ostetav, endale ette ei kujuta. Pealegi peaksid arsti silmis olema kõik abivajajad võrdsed, vaatamata rahakoti paksusele. Kahetsusväärselt on meie poliitretoorikas segi aetud mitu olulist mõistet, kuigi eesti keeles on enamik asju ja nähtusi üpris hästi defineeritavad. Tegelikult oleks mõistlik teha selget vahet, mis on järjekord ja mis on ooteaeg. Esimene neist on abivajajate nimistu eriarstiabi saamiseks teatud erialal kindlal territooriumil, milleks peaks olema raskemate haiguste puhul kogu Eesti, lihtsamate haiguste puhul maakond või linn. Hoopis teine asi on ooteaeg, mis on aeg abi saamiseks konkreetses raviasutuses või konkreetselt arstilt. Kahjuks piirab patsiendi liikumist haigekassa lepingute poliitika. Nii juhtubki, et haige, kes tahaks täna saada abi X haiglast, ei saa aga seda, sest puudub vastav leping X haigla ja haiget kindlustava haigekassa-kontori vahel. Samas on vaba raha veel Y haiglas, kuhu aga haige ei tea või ei taha minna. Ja nii see ooteaeg venibki. Haigekassa on üpris täpselt suutnud uurida põhjusi, miks haiged ootavad. Neid on mitu. Aastalõpul kipub põhjuste esiritta rahanappus – haigekassaleping on ammu täidetud, tasuta töötada ka võimatu. Haiguste ja haigetevoolu ennustamisel on meie haiglajuhid küll tublid, kuid ka inimvõimetel on piirid. Eksimus üks-kaks protsenti tähendab lisatööd, mis saab küll tehtud, kuid jääb tasustamata. Põhjused võivad olla ka raviasutuse pool. Ükski neist ei saa ametis pidada sellisel hulgal personali, et raviasutus saaks aasta ringi täisvõimsusel töötada. Muuseas on viimase kümne aasta jooksul hakatud aru saama, et õde peab suutma end elatada ka 40-tunnise töönädalaga ja arst ei pea tegema lisaks igapäevtööle iga kuu viis kuni seitse öövalvet, mis inimese üsna kiirelt läbi põletab. Kellele neid läbipõlenud, väsimusest hajameelseks muutunud arste vaja on? Teisalt mõjutavad ooteaegu ka patsientide tegurid. Olgu selleks perekondlikud põhjused, vajadus hoida kinni käestlibisevast töökohast, ebausk või usk vaid ühte kindlasse arsti. Ooteaega võivad muuta nii kaasuvad haigused, mis on sageli raviplaani muutmise põhjuseks, kui ka konkreetse haige ravimiseks vajaminevad lisavahendid, mida pole ka mõttekas alati laos varuks hoida. Ooteaega saab lühendada kas suurendades pakkumist või vähendades nõudmist või piirates haigete pääsu arsti juurde. Olukord oleks ju teine, kui meil tõesti oleks nii palju arste ja õdesid, nagu meie sotsiaalministeeriumi andmeil kajastub Eurostatis. Tegelikult on neid ju palju vähem. Oma haiglavoodite arvu vähendamisega oleme jõudnud sinnamaani, et neid on tuhande elaniku kohta vähem kui kus tahes teises Euroopa riigis. Ja lisagem, et hoolduse-põetuse ja taastusraviasutuste võimalused on meil samuti nirumad kui mujal meie kultuuriruumis. Muidugi, samas saab Eesti endale uhkelt vastu rinda lüüa, et meid on rahvusvahelisel tasandil kiidetud – oleme nii väheste vahenditega veel hakkama saanud. Et see hinnang ka haiget rõõmustab, ei ole usutav. Pakkumist suurendada ei ole kuigi realistlik, eriti kui rahandusminister Jürgen Ligi on asunud palkade kallale ja see lisab õdedele-arstidele pigem indu kodumaalt lahkumiseks. Ka mujal on nendest puudus ja vastu võetakse kõik, kes miinimumnõuetele vastavad. Haigused on ja jäävad, see on eluslooduse pärisosa. Vaatamata tervislikule toidule, hommikvõimlemisele või metsajooksule. Tervis on taevane kingitus, mida peab hoidma ja mida on võimalik ka rikkuda. Rikkumiseks on piiramatud võimalused, antust paremaks teha kahjuks aga võimatu. Nii et nõudmist vähendada on üpris lootusetu ettevõtmine. Pealegi elanikkond vananeb ning oletades, et Eesti pole veel täiesti metslaste maaks muutunud, tuleb hoolitseda ka lahkuva põlvkonna eest. Meie valitsus on valinud kolmanda tee – piirata võimalusi arsti juurde pääsemiseks. See piiramine sisaldub haiguskindlustuse kaotamises, mis paratamatult järgneb töötusele. See piiramine seisneb ka vähenevates lepingumahtudes vaatamata seadusega haigekassale pandud kohustustest võtta enda kanda raviga seotud kulutused. See sisaldub ka kavas vähendada haigekassa raviteenuste hindu. Ülim aeg on selgeks rääkida kaks mõistet: omaosalus ja omavastutus. Omaosalust tajume igal hetkel – makstes osa või kogu ravimitehinna. Samas aga ei julge ei haigekassa nõukogu ega ükski tegevpoliitik riigikogust esitada endale ja avalikkusele küsimust, kas sellest ravikindlustusrahast, mis kogutakse, ja kogutud reservidest, millele eurounelm hammast ihub, ikka suudetakse kinni maksta kõiki tänapäevaks väljakujunenud ravimeetodeid. Võib-olla on arstlikke tegevusi, mille kindlustamisest tuleb loobuda? Hambaraviga on seda tehtud ja resultaat on kurb. Eesti on saanud endale hambutu naeratuse. Ju on teisigi lähenemisteid, kuid see kõik peaks olema vaidlusobjekt. Kas sel teemal ka mingeid arutlusi toimub, ei ole avalikkusele teada, kuigi tervis ja julgeolek pidavat olema need teemad, mis arenenud riikide rahvaid kõige enam erutavad. Praegu aga tuleb meil kõigil – tulevastel ja praegustel tõbistel – panna seljad vastamisi ning hoida haigekassat, mis ei ole kutsutud ega seatud riigi rahakotti lappima.