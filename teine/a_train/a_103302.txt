www.naisteleht.ee	 TEEMAD Millal on õige aeg end kaaluda? 26. Oktoober 2007 - 3:48 | naisteleht Kaalduda tasuks ennast ikkagi hommikul. Kehakaalust hoolivad inimesed küsivad sageli, millal ja kuidas on kõige õigem end kaaluda. Hommikul, on õige vastus. Kaalunäitu mõjutavad söömine, joomine, trenn, WCs käimine ja paljud muud igapäevatoimingud. Et oma kaalu ja selle muutuste kohta õiget teavet saada, tuleb kaalumiseks leida päevas kõige usaldusväärsem aeg. Hommik on parim aeg kaaluda Kaalujuhtimismeetodi rajaja Indrek Saul soovitab end kaaluda hommikuti. Miks? «Olen teinud teadustööd ja tean, et mis tahes mõõtmised tuleb alati läbi viia samades oludes ja samadel tingimustel,» selgitab ta. «Enda kaalumiseks on kõige lihtsam samad olud tagada hommikuti pärast ärkamist, tualetis käimist, enne söömist ja joomist, ilma riieteta,» õpetab ta raudset reeglit järgima. Siis on kindel, et keha olukord on kõige sarnasem päevast päeva. «Kindlasti pole mõtet end kaaluda rohkem kui kord päevas, sest erinevad toimingud kõigutavad kaalu üsna palju,» lausub ta. Paremuselt järgmine aeg end kaaluda on hetk enne magamaminekut, kuid siis võib tulemust moonutada viimase söögikorra aeg, suurus, WCs käimine, trenn ja muu selline. Kaalumuutustel hoia silma peal Saul märgib, et kaalu langetada või hoida sooviv inimene peaks end kaaluma kord päevas – nii on kõige lihtsam kaalumuutustel silma peal hoida. Korrast-paarist nädalas jääb väheks: sest kui avastadki siis oma kaalus muutused, ei suuda sa tagantjärele välja mõelda, mille tulemusel need võisid toimuda. See aga on oluline, et tehtud vigadest õppida või hea tulemuse korral samamoodi jätkata. Kui kaalukõikumised tunduvad olevat liiga suured, ei pruugi kohe midagi valesti olla. Võimalik, et see on tingitud keha vedelikusisalduse kõikumisest ja on seega täiesti normaalne. Sauli hinnangul pole kehakaalu (kogumassi) jälgimine kaalulangetamise ja -hoidmise seisukohast üldse tähtis. Palju olulisem on teada, mis toimub keha rasvamassiga. «Selleks tuleb end kaaluda rasva- ja veeprotsenti mõõtval kaalul,» soovitab ta. Veesisaldus kõigut ab kõvasti kehakaalu Inimese kehas on 60 protsenti vett, millest suurem osa asub lihastes, ning ligikaudu 20 protsenti rasva. Seetõttu mõjutab keha veesisalduse muutumine kehakaalu vähemalt kolm korda rohkem kui rasvasisalduse muutumine. Tegelikkuses võib mõju olla veelgi suurem, sest keha veesisaldus muutub suurtes piirides vee joomise, füüsilise aktiivsuse ja temperatuuri mõjul. Keha rasvasisaldust sama hoogsalt mõjutada on palju keerulisem, kuid teatud meetodite abil on see siiski võimalik.