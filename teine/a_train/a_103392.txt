www.bioneer.ee	 Kit Kat on Suur-britannia ja Iirimaa enimmüüdavaim šokolaad. Igal aastal süüakse seal üle ühe miljardi Kit Kat šokolaaditahvli. Õiglase kaubanduse sertifikaadi saab esialgu „neljasõrmeline“ tahvel, mis on saadaval nii tumeda kui piimašokolaadina. Nestlé suurima ja tuntuima šokolaaditahvli Kit Kat kohta käiv uudis tähendab paremat elu tuhandetele Elevandiluuranniku kakaofarmeritele ja Belize suhkrukasvatajatele, kellelt see suurettevõtte oma tooraine tarnib. Elevandiluurannik on üks maailma vaeseimaid riike, kus Maailmapanga andmetel on äärmise vaesuse piir tõusnud 38% 2002. aastal 49% 2008. aastal. Riik toodab 40% maailma kakaost ja iga neljas inimene on otseselt või kaudselt sõltuv kakaokasvatusest. Nestlé otsus kasutada õiglase kaubanduse ühistute toorainet on läbimurdeline 6000 kakaotalunikule. Kavokiva nimeline ühistu, mis juba viis aastat on tegutsenud vastavalt õiglase kaubanduse standarditele, on senini müünud vaid marginaalse osa toodangust õiglase kaubanduse tingimustel. Nestlé otsus võimaldab talunikel suurendada õiglase kaubanduse kakao müüki ja saadud lisatasude eest arendada ettevõtlust ja kogukonnale suunatud sotsiaalseid investeeringuid. Õiglane kaubandus tagab kakaoubade müüjale vähemalt 1,6 dollarit kilo eest (või maailmaturu hinna, kui see on kõrgem) ja õiglase kaubanduse lisatasu 0.15 dollarit kilo eest. Õiglase kaubanduse kakao tootmisel on keelatud lapstööjõu kasutamine, mis on Elevandiluurannikul üldine probleem. Samuti sätestab õiglane kaubandus kakaokasvatamisele ranged keskkonna-alased nõuded. Hetkel on Elevandiluurannikul 7 õiglase kaubanduse sertifitseeritud kakaoühistut, kuid võimalus suuremaid koguseid müüa motiveerib ka teisi ühistuid tootma õiglase kaubanduse standardite kohaselt. 2010. aastal kasutatakse vähemalt 4,300 tonni Elevandiluurannikul toodetud kakaod Kit Kat šokolaadi valmistamiseks. Kit Kat šokolaaditahvlis kasutatakse ka õiglase kaubanduse sertifitseeritud suhkrut Belize'st, mis annab sealsetele talunikele iga tonni kohta juurde $60 lisatasu kogukondade arendamiseks.