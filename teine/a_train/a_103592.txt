www.naisteleht.ee	 Tõnu Aav Tõnu Aav on veendunud, et oma elu saab teise inimesega jagada vaid tõelisest armastusest: F: Kalev Lilleorg Üheksa aastat tagasi leseks jäänud näitleja Tõnu Aav möönab, et eelistab elada kahekesi oma noorima pojaga ega otsi enda ellu lähedast naist, vaatamata sellele, et austajannad talle teinekord kirja teel taolisi vihjeid teevad. «Ma ei usu hästi, et selline suur armastus, mis kord läbi on elatud, korduda võiks,» viitab Tõnu (69) oma vähki surnud abikaasale Murelile. Sestap ei võta ta vedu ka kirjadest, mis saabunud üksikutelt naistelt, kes on temast huvitatud. «Mitte just otsese ettepanekuga, aga noh ... aimub sealt tagant,» räägib ta. «Olen vastanud ja rääkinud oma suurest töökoormusest. Ega väga otse ei saa ju öelda.» Ja kõik toredad naised on Tõnu arvates juba kellegi omad – abielus. «Pole nii, et suur armastus äratab tingimata vastuarmastust.» Tõnul on palju naistuttavaid, ent ta on märganud, et ükski neist ei otsi kooselu. Pigem tuleks vanemas eas öelda «külastuselu». «Aga peab olema armastus, mitte nii, et sina oled üksik ja mina olen üksik – hakkame koos elama,» leiab ta. «Ma ei usu iialgi, et sellest midagi välja tuleb! Ja elatud elu, erinevad natuurid on ikka nii võimsad asjad, et kuidas sa nad kokku paned?!»