www.naisteleht.ee	 loe, kuula ja vaata Rohkete piltidega illustreeritud käsiraamat sobib hästi algajale tervisekõnnihuvilisele, kes tahab saavutada paremat füüsilist vormi. Kuigi tundub uskumatu, et lihtsalt kõndides on võimalik kaalust alla võtta, kaovad raamatut lugedes selles viimasedki kõhklused. Midagi üllatavat ja ennekuulmatut raamat ei paku. Eestis on tervisekõnd juba ammu nii menukas, et kõik vajalikud teadmised ja kuldreeglid on üles kirjutatud ja selgeks räägitud. Aga ikkagi on hea, et sellised tähtsad teadmised on koondatud ühtede kaante vahele. Eriti kasulikud on siin toodud soojendus- ja lõdvestusharjutused, otsest abi saab ka erinevatest treeningkavadest. Selle filmi peaosalised Morgan Freeman ja Jack Nicholson on tõelised kvaliteedi garantiid – kui juba nemad mõnes linateoses kaasa teevad, kas või kõige tillemas kõrvalrollis, ei saa tegu olla päris halva filmiga. Kui neile kahele on antud peaosa, on lausa patt film vaatamata jätta. «Viimaste soovide nimekirja» teevadki viie punkti vääriliseks just need kaks vana kooli meest, samuti käsikirja kristalselt särama lihvinud stsenarist Justin Zackham. Viimane on kaks totaalselt vastandlikku karakterit nii tabavalt lahti kirjutanud, et pea iga sõna meeste suust on puhas nauding. Aga millest jutt käib? Jack Nicholson kehastab multimiljonär Edward Cole’i ja Morgan Freeman automehhaanik Carter Chambersit, kel mõlemal on jäänud elada vaid loetud nädalad. Ühte palatisse pandud mehed ei sobi pealtnäha karvavõrdki, ent mõlemad tahavad teha midagi, millest nad elu jooksul on unistanud. Carter soovib «näha midagi majesteetlikku», Edward tahab laiendada nimekirja tõeliselt jamesbondilikult. Ja järsku nad osalevadki safaril, hüppavad alla lennukist, ajavad pöördesse parimaid autosid ja ... jumal tänatud, loobuvad grupikatest (sest kes meist tahaks näha Morgan Freemani tegemas midagi sellist!). Ja võtavad ette palju muud, mis kuulub nende viimaste soovide nimekirja. Mõistagi saab nalja, mis ühelt poolt on pöörane, ent teiselt poolt nii südamlik, et ei teagi, kas nutta või naerda. Iris Murdochi «Punase ja rohelise» taustaks on 1916. aasta lihavõttepühadeaegne ülestõus Dublinis, kasvav rahutus ja koledad surmad, aga see ei kasva kõikehõlmavaks. Jah, igal tegelasel selles romaanis on kodumaaga omamoodi suhe, kuid selle kõrval tuleb tegelda ka isiklike rõõmude ja tragöödiatega, mis pole sugugi vähem valusad kui Iirimaale löödud haavad. Tõenäoliselt ei saa eestlased, kes pole Iirimaa lõhestatuse ajaloosse süvenenud, sellest teosest nii hästi aru kui need, kes selle võitluse tausta teavad. Samas nõukogude okupatsiooni pärandi tõttu on eestlasena seda lugu lugeda ometigi üsna tuttavlik.