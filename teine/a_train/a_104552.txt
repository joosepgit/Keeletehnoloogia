www.naisteleht.ee	 Kes ei tahaks elada maailmas, kus pole sõdu, kuritegevust, haigusi ega üldse ühtegi tänapäeva ühiskonda vaevavat probleemi. Tõenäoliselt väga vähesed, sest inimene on ju loomult rahumeelne ja mugav olend. Ometi näivad mingisugused kurjad tulnukad hoopis vastupidist arvavat. Psühholoog Carol Benelli (Nicole Kidman) märkab ühel päeval, et inimesed on hakanud tavapärasest märksa veidramalt käituma. Koos kolleegi ja sõbra Ben Driscolliga (Daniel Craig) avastavad nad õige pea, et selle taga on hiljuti kosmosesüstikul taevast alla sadanud Maa-välised olendid, kes üritavad salamisi meile kuuluvat maailma vallutada. Loomulikult ei saa peategelased lasta sel juhtuda. Tegelikult pole asjad päris nõnda, nagu näivad. Tulnukad on ikka pahad, kuigi nende negatiivsed omadused ei joonistu nii selgelt välja, kui vaja oleks. Ka filmi sõnum ei aita sellele sugugi kaasa. Suhteliselt otsene kriitika USA valitsuse ja selle agressiivse välispoliitika pihta tekitab vaatajas paratamatult imestust, miks peavad tulnukad kaotama, kui inimesed on ise veel hullemad. Film sellele küsimusele vastust ei paku. «Invasioon» on suurejooneline läbikukkumine igas mõttes. Kehv sisu, nõrgad näitlejatööd ning problemaatiline tootmisperiood (selle linastus lükati edasi, sest tegijad isegi polnud tulemusega rahul!) loovad terviku, mida on küll visuaalselt kena, kuid sama põnev kui värvi kuivamist seinal vaadata. Vastupidiselt filmile saab aga viimast jälgida tasuta. Plaat tõestamaks, et Pete Doherty ei ole vaid supermodell Kate Mossi eksmees, narkar ja õõvastava välimusega, vaid et ta oskab ka muusikat teha. Põhimõtteliselt selle teadmisega võikski lõpetada, sest koolibändi meenutav album sisaldab ainult paari särtsakat ja värsket lugu. Selle loomingulise kollektiivi nimi on märksa huvitavama kõlaga kui nende muusika. Ei, ei, tegu pole üldse halva asjaga, lihtsalt natuke liiga tavalisega. Ameerikalik kolledžirokk on lõpuks ka Briti saartel kanda kinnitanud ja kohalikud muusikud ilmselt kardavad uuest lainest maha jääda. Kahju. Rääkides Teisest maailmasõjast, keskenduvad eestlased põhiliselt oma rahva läbielamistele. Triloogia «Ajastu ahvatlused» teine osa annab hea pildi samal ajal Inglismaal ja Prantsusmaal toimunust. Lyttonite pere juhtumised sõjakeerises on maalitud värvikalt. Hämmastav on tõdeda, milleks inimesed meeleheitlikes olukordades on võimelised ja kuidas nad sõjaga kohanevad. Vaatamata rohketele hinge käristavatele sündmustele, jätab raamat hea tunde, sest tegelased murravad raskustest läbi ning leiavad uued sihid ja õnne.