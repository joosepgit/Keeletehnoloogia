www.naisteleht.ee	 Kahe kuu eest oma õmblusettevõttega alustanud Annely ja Üllar Zeigo on loomingulise töö üle õnnelikud, aga sissetulekut see siiani neile ei too. «Hommikul hing ihkab tööle tulla, aga õhtul rahale mõeldes tahaks ennast üles puua,» on Annely konkreetne.: F: Aldo Luud Tartus Võru tänaval asuva kauplus-salongi Hõbekaar aknal püüavad möödujate pilke imekenad tikanditega kotid. Sees toimetab Zeigode abielupaar: Annely õmbleb ja Üllar tikib. Üllatavat peale tikkiva mehe on ses perebisnises veelgi! Kinnisvaraalal asjaajajana, hiljem projektijuhina töötanud Üllar Zeigo (40) koondati 2008. aasta kevadel ehk siis, kui kinnisvarabuumi asemel hakati rääkima majandussurutisest. Personalijuhina ametis olnud Annely (41) sai koondamisteate eelmise aasta detsembris, kohe pärast vanemapuhkuselt tööle naasmist. Peres on neli last: õed Gerda (21) ja Merily (18) ning vennad Karl-Ike (10) ja Gustav Erk (2,5). Vanem tütar on juba oma elu peal, kolm nooremat last vanemate toita-katta. Töötu abirahast ja varasematest säästudest suurt peret aga väga pikalt ülal ei pea. Uue ala otsinguil Annely räägib, kuidas ta kandideeris päris mitmele personalitöö ametikohale, ent ei osutunud valituks. Valehäbi ta selle tõttu ei tunne, sest ilmselgelt on praegu «pakkumisel» väga palju häid spetsialiste. Sama lugu on Üllariga. Tööst kui sellisest polnud kummalgi tegelikult puudust — nii Annely kui Üllar on ühiskondlikult aktiivsed inimesed. Annely näiteks lõi kodukohas Kambjas pereklubi, tänu tema kirjutatud projektidele sai uhked ruumid kohalik noortekeskus ning Kambja ja Nõo lapsed uued mänguväljakud. Üllar kuulub EELK Põlva koguduse juhatusse. Aga selge see, et raha tuleb ka teenida. Hinge ja keha heaks: Sigrid Jõhve kasutab eeterlikke õlisid meelsasti, sest eelistab loodusravi.: F: Helin Loik Öeldakse, et taimsete eeterlike õlidega saab jagu külmetushaigustest ja muudestki tervisehädadest. Praegusel rõskel ajal on neist abi kõvasti! Aroomterapeut Epp Hallik usub: kes eeterlikke õlisid kord proovinud, jääb neile edaspidigi truuks. Muidugi tasub aroomteraapia võtta appi tervise toetamiseks, kuid julgematel jätkub siin avastamisrõõmu ka meelelisteks naudinguteks. Hallik selgitab, et eeterlike õlide sissehingamisel mõjutatakse emotsioone, nagu viha, hirm, masendus ja ärrituvus. Aroomteraapia toimib närvisüsteemi kaudu esmalt meelele ja tunnetele ning nende tasakaalustamisel korrastub ka muu organsüsteem. Taimsete õlidega katsetamiseks ei maksa oodata haigeks jäämiseni — teraapia on suunatud eelkõige keha immuunsüsteemi tugevdamisele ja eneseravimisvõime taastamisele. See pole aga kaugeltki kõik. Kui õlid imenduvad vereringesse, mõjutavad need peale immuunsüsteemi ka hormonaalsüsteemi, ainevahetusprotsesse, valu ja põletikke. Õlidel on sageli mitu erinevat toimet ja ühe häda vastu võib aidata mitu õli — nii saab iga inimene valida just endale hetkel sobiva. Teooria kohe kasutusse: Loengul kuuldu tuleb kiiresti praktikas järele proovida. Nõnda ei muretsenud Piret püksipõlvede pärast ega häbenenud põlvili laskuda, kui tundus, et sellest asendist saab Karl Sanderist hea pildi.: F: Helin Loik Isadepäeva eel klõpsivad emad oma põnnidest pilte, et mõni neist issile kingiks T-särgile või tassile trükkida lasta. Aga kord tuleb foto udune, siis jälle pime, kord jääb laps poolenisti kaadrist välja. Mis see lapse pildistamine siis ära ei ole, arvate. Uhke kaamera kaela (see peaks ju enam-vähem ise pildi valmis tegema!), linnuke objektiivist välja ja ongi foto käes! Fotograaf ja Nikon Schooli õppejõud Mardo Männimägi vaid naerab selle peale — ei tee isegi kõige popim aparaat ise pilti. Ta toob võrdluse pannkookide küpsetamisega: ei piisa ainult suhkrust, piimast, munast ja jahust, peab teadma sedagi, mida nendega pihta hakata. Samamoodi tuleb enne pildistama asumist õppida tundma oma aparaati ja modelli. Ja üleüldse, kes tahab niisama perest-lastest albumisse pilte klõpsida, sel pole võimsa objektiiviga ning tohutu resolutsiooniga fotosid tegevat aparaati tarviski. Pühapäevapiltnikule, kelle kirg pole aasal imepisikesi putukaid-mutukaid taga ajada, vaid kes tahab lihtsalt oma lapsi pildile püüda, sobib kenasti ka tavaline seebikarp. «No muidugi kui just raha rahakotis kohutavalt ei sügele ...» Aparaat aparaadiks. Isegi kui see on olemas, ei saa igaüks oma lapsest ilusat pilti kätte. Neid, kel soovi väikelaste fotografeerimise oskust veidi lihvida ning mõned head nipid kõrva taha panna, kutsub Mardo osalema seda teemat käsitlevale Nikon Schooli fotokoolitusele. Mis seal toimub?