www.naisteleht.ee	 Brighton: F: AP/Scanpix Neile, kes Londoni meeletust tempost lugu ei pea, on vanal heal Inglismaal puhkamiseks ja pidutsemiseks parim koht mereäärne Brighton. Brightoni tänavad hakkavad täituma inimestega ja kivised rannad suvitajatega juba varakevadel — see Inglismaa lõunaranniku linn on inglaste ja eriti londonlaste konkurentsitu meelis-puhkusepaik. Seal ringi uudistades võib teile vabalt vastu jalutada Briti superstaarisaate kuulsaim kohtunik Simon Cowel — tema ema elab Brightonis — või üle maailma tuntud kokk Jamie Oliver, kes parajasti on külastamas oma kohalikku restorani. Brighton on mitmes mõttes jalust­rabav linn. Mööda kivist randa lookleb kilomeetrite viisi luksuslik promenaad, mida ühelt poolt ääristab meri, teiselt poolt uhkete Inglise stiilis majade rivi. Taamal hakkab silma hiiglaslik, mitmesaja meetri kaugusele merre ulatuv Brighton Pieri kai. Sellele astumise hetkest on tunne, nagu oleksite sattunud mini Las Vegasesse — kogu kai on täis kõikvõimalikke mänguautomaate. Põigates promenaadilt kitsastele, kuid hubastele linnatänavatele, leiate end tõelisest gurmeemekast. Igal tänaval on vähemalt paarkümmend restorani! Korrutage see arv umbes poolesaja promenaadi lähedusse jääva tänavaga ning te mõistate — te võite süüa absoluutselt kõike, mida hing ihaldab, alustades pitsadest ja kodustest praadidest ning lõpetades juba mainitud Jamie Oliveri kalli kätetööga. Kui aga soovite oma kallimale tõeliselt muljet avaldada, siis viige ta Brigh­toni jahisadamasse, kus asuvad kõige peenemad restoranid ja luksuslikumad ööklubid. Auto parkimise probleemi nende ees ei ole, sest sealse klientuuri populaarseim sõiduvahend on jaht või kaater. Neid võitegi sadamas jalutades imetlema jääda. Tunnustatud teadlane: Ilmselt pole Eestis eripedagoogi, kes ei teaks Karl Karlepit. Mees on üks erivajadustega lastele koostatud aabitsa autoritest, ta on kirjutanud teisigi õpikuid ning juhendanud sadu üliõpilasi.: F: Kalev Lilleorg Kuigi Karl Karlep varjas vaid kümneaastasena end koos vanematega punavõimu eest metsas ning tema pere kannatas rängalt kommunistliku terrori all, ei ole mees kunagi vene rahva vastu viha tundnud. Ta rõhutab: režiimi ja inimeste vahele ei tohi tõmmata võrdusmärki. Praegu 71aastane Tartu ülikooli emeriitdotsent Karl Karlep oli sõjaaja laps. Ta sündis 1939. aastal Tõstamaal, kus tema perel oli 32hektariline talu. Karli isa oli priitahtlik pritsimees ja muidu ühiskondlikult aktiivne kodanik. Eesti vabariigi ajateenistuses kuulipilduriks õppinud mees osales Teises maailmasõjas vaid 1944. aastal sakslaste hobusemehena. «Ei hakka mina venelaste ega sakslaste eest sõdima,» ütles ta. Kes teab, kas piisas üksnes hobusemeheks käimisest või jäi isa punarežiimile millegi muuga silma, igal juhul tuldi samal aastal teda arreteerima. Mees sai aga verandauksest põgenema ja varjas end järgmised kaks aastat metsas. Väiksele Karlile, muide, ei öeldud, et isa on metsavend, poeg teadis, et isa viidigi vangi. Eks kodused kartsid, et laps võib midagi välja lobiseda. Karl meenutab, et jõuluajal võttis vanaisa ta ree peale ja tegi külavahel kaks tundi lustisõitu — see oli midagi enneolematut. Alles palju hiljem sai Karl teada, et samal ajal käis isa kodus vannis end jõuluks puhtaks küürimas. 1946. aastal kuulutas punavõim metsavendadele amnestia ning isa tuli koju. Aasta hiljem sündis 31. mail Karli noorem vend Paul. Petlik rahu ei kestnud aga kaua: 25. märtsil 1949 kuulis Karli isa, et tema pere on kantud küüditavate nimekirja.