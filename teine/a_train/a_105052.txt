www.bioneer.ee	 Üle-euroopalise rohelise nädala raames avatakse kolmapäeval Brüsselis näitus "Sinu säästev Rakvere", neljapäeval aga toimub Rakveres ökopäev. Näitus avatakse Brüsselis Eesti Linnade Liidu ja Eesti Maaomavalitsuste Liidu ühisesinduses. Rakvere tutvustab näitusega linnas alanud aktsiooni, mis kutsub inimesi üles energiasäästule ja keskkonnasõbralikule tarbimisele ning teisi sellega seotud tegevusi Rakveres. "Samad säästvat tarbimist propageerivad plakatid, mis sellest nädalast kujundavad Rakvere tänavapilti, on näha ka Brüsselis," kinnitas Rakvere linnapea Andres Jaadla. Neljapäeval kehastub Rakvere keskväljak mõneks ajaks taas turuks ning seal algab Ökopäev, mis on Euroopa rohelise nädala ametlik satelliitüritus. Ökopäeval tutvustavad mahetootjad ning keskkonnateemadega tegelevad inimesed ja ettevõtted oma tegevust ja tooteid. Kohapeal pakutakse võimalust tegeleda käsitööga, soetada endale meelepärane ökotoode ning istutada Lennuki linnaosas ise puid. Ökopäeval esinevad ka Rakvere Eragümnaasiumi õpilased. Rakvere linn alustas möödunud nädalal linnaülest kampaaniat „Sinu säästev Rakvere“, mille eesmärgiks on teadvustada elanikule keskkonna- ja kliimaalaseid küsimusi ning tutvustada Rakvere linna erinevaid keskkonnaalaseid piiriüleseid projektikoostöid.