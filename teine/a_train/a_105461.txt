www.bioneer.ee	 Veebruari alguses toimus Venemaal rahvusvaheline ökokogukondade kokkutulek. Moskva lähistele Kovchegi külla oli kokku tulnud 55 inimest kolmekümnest külast üle kogu Venemaa. Lisaks veel mõned väliskülalised - kolm inimest Soome kogukonnast „Katajamägi”, üks Rootsi permakultuuri viljelevast kogukonnast „Suderby” ja kaks Eesti Ökokogukondade Ühenduse liiget – Sven Aluste ja Allan Kokkota. Kui sealset küla lähemalt kirjeldada, siis Kovcheg (tõlkes Laegas) asub Kaluga rajoonis. Moskvast on see Kiievi ehk edela suunas 140 km. Sõita sai nii metroo, rongi kui Šnivaga (Chevrolet ostis ära Niva tehase, mistõttu nimetatakse nüüd Chevrolet’ keres olevat Nivat Chevrolet-Nivaks - rahvakeeli Šnivaks). Sealse küla initsiatiivgrupp tuli esmakordselt kokku 2001. aastal ja ühised vaated baseeruvad harmoonilisel koostööl loodusega, mida kirjeldab sealkandis väga populaarne „Anastasia” raamatutesari. Kovchegi sarnaseid külasid, kus igas külas elab aastaringselt vähemalt 3 peret, on Venemaal üle 50. Kuna suurlinnades on ühendus loodusega praktiliselt katkenud, siis need inimesed otsustasid astuda oma tõekspidamiste elluviimisel reaalse sammu ning rajasidki Kovchegi küla. FOTO: Kovcheg küla. Külal on maad kokku 120 ha ja sellel on välja mõõdetud 79 1-hektarilist krunti. Majad on ehitatud naturaalsetest materjalidest ning tänaseks on üle 90 ehitise peaaegu et katuse all. Kuigi üle neljakümne pere elab õnnelikult oma poolvalmis majas, on enamus ehitistest jätkuvalt ehitusstaadiumis, mistõttu on ka pilt kirju. Küla ühismajas (ehitatud 2002) on viimased 3 aastat tegutsenud algkool. Ühiselt jagatakse ka saekaatrit, puidu töökoda ja 15 hiljuti kaevatud tiiki. Üle 16 perekonna peavad oma mesilasi. Paljudel peredel on Moskvas või mõnes muus linnas korter, mille nad on välja üürinud, soovides elada ise aastaringselt maal ning mitte olla „datšnikud”. Paljud kasvatavad omale ise toitu ja mitmed müüvad oma sissetehtud saadusi turistidele või teistele külaelanikele. Majade ehituse juures on kasutatud erinevaid tehnoloogiaid. Püstitatud on nii kaheksatahulisi elamuid kui tavalisi kandilisi viilkatusega ühepere-elamuid. Tuleb tunnistada, et ökoloogilise ehituse osas on neil veel üht-teist õppida. Erinevaid plastmaterjale ja kilesid oli kasutatud konstruktsioonides, kus seda teha ei tohiks. Aga sealsed inimesed on uutele ideedele avatud ja väga teadmishimulised. FOTO: Saman . Kogukonna külalisi majutati kodudes. Ka meie võõrustaja oli omale ise maja ehitanud, kasutades karkassi vahel põhu ja savi segu - vene keeli „saman”. Hoonet küttis nn vene ahi, mis on mitmeotstarbeline – näiteks saab sellel toitu valmistada, paagis vett soojendada, leiba küpsetada ning muidugi selle abil ka tuba kütta. Selle majaomaniku „saman”-tehnika oskused pärinesid Saksamaalt. Teadmiste saamise nimel tuleb ikka reisida. Rääkisin talle efektiivsetest ahjudest ja energiasäästlikest põhupaki-majadest - teema pakkus suurt huvi. Lubaski mees järgmisel aastal külalistemaja põhust ehitada ja rakettahju sisse teha. Kõrvalmaja elanikud huvitusid jutu arenedes aga kohupiimavärvidest, mille retseptid neile üsna tundmatud olid. Hea, kui sedalaadi kogunemiste käigus teadmisi ja kogemusi saab vahetada. FOTO: Omapärased kempsud. Kogukond tegeleb ümberkaudse metsa kaitsmisega, kus on olnud palju lubamatuid röövraieid. Kogukond on korraldanud mitmete raiete peatamisi ja uute puude istutamistalguid. Metsad on seal võimsad – tihedad männid, kuused ja kased, kohati kasvab ka seedreid. Metsade vahel võib liikuda kilomeetrite kaupa, kohtamata ainsatki inimest. Olles käinud viimasel neljal aastal Euroopa ökokogukondade ( Global Ecovillage Network Europe ) kokkutulekul, võib tõdeda, et sarnaselt mõtlevad inimesed seisavad kus tahes maailmas samade küsimuste ees ning tunnevad õigete lahenduste korral ühtmoodi siirast äratundmisrõõmu. Kõikjal on võimalik midagi uut õppida ja kõrva taha panna. Igaühel ju omad nipid. Kovchegi küla on tuntud teiste Venemaa ökokogukondade hulgas eelkõige oma edumeelsuse ja ärksuse poolest.