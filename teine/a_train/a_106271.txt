www.naisteleht.ee	 Kõige paremad marineerimiseks on otse peenralt võetud kurgid, sest need jäävad krõmpsuks ega tõmba kuumas marinaadis kokku: F: Helin Loik Kurkide marineerimine pole raske töö, kuid marinaad peab hästi õnnestuma. Naisteleht veendus, et poe marinaadisegudega saab teha sama maitsvaid kurke kui koduste retseptide järgi. Kui varasematel aastatel on kaubanduses liikunud ka Venemaalt toodud kurkide marineerimissegusid, siis tänavu leiab vaid Santa Maria ja Meira omi. Paraku suhtub enamik kurkide sissetegijaid nendesse umbusuga. Et kahtlusi hajutada või kinnitada, proovis Naistelehe toimetaja, kuidas Santa Maria ja Meira kurgid välja tulevad. Marineerimisel järgis ta täpselt pakendil antud juhiseid. Lisaks kurkidele ja marinaadisegule läheb vaja 30protsendilist toiduäädikat, suhkrut, mustsõstralehti ning tillivarsi ja -õisikuid. Viimastega on neil, kel oma koduaeda pole, ehk pisut raskusi, kuid tilli saab osta ka turult või poest ning peotäiest mustsõstralehtedest pole kindlasti ühelgi aiapidajal kahju. Teadmiseks neile, kes pole kunagi varem ise kurke marineerinud: selles töös pole midagi keerulist ja aega tuleks varuda sõltuvalt kurkide kogusest pool tundi kuni tund. Omamoodi üllatus on seegi, et kurgid on söögikõlbulikud juba nädala pärast. Hindamisel väärivad nii mõlema marinaadiseguga valmistatud kui ka koduse retsepti järgi tehtud kurgid maksimumpunkte. Kõik olid erineva mekiga, kuid väga head. Miks mitte marineerida talvevarudesse erineva maitsega kurke, mis sobivad eri roogade juurde ja pakuvad vaheldust. Täpselt ühesuguse marinaadiga kurkidest tüdineb ju lõpuks ära. Anne Põder Pikk autoreis läbi Saksamaa ja Prantsusmaa on kõiki vintsutusi väärt: F: AGE/Scanpix Harjumuspäraselt on Lõuna-Euroopasse pääsemiseks kaks valikut: kügeleda lennujaamas piiratud pagasi otsas või võtta ohates suund Poola üksluistele (kiir)teedele. Tallinki laevaliin Rostocki aga annab autojuhile enne Euroopa südamesse jõudmist 30tunnise puhkuse. Muidugi, reis Tallinki Superfastil on vaikne ja rahulik: peale kajutis tukkumise seal muid tegevusi eriti ei leia, baaridki suletakse siivsal ajal – aga enne või pärast peadpööritavaid Euroopa-seiklusi on üks unine sõiduke igati omal kohal. Laev jõuab Saksamaale hilisõhtul. Ööbimiskohaks võib Berliini asemel valida näiteks Rostockist pooleteise tunni sõidu kaugusel oleva Lübecki, mis lisaks kaunile katedraali- ja jõevaatele omab meie jaoks erilist tähendust kui Tallinnale kunagi linnaõiguse andnud koht. Nii Saksamaal kui Prantsusmaal reisimiseks tasub toad hotellides (soodus on näiteks Accori-kett, mis ulatub mõlemasse riiki) eelnevalt broneerida, sest tipphooajal kipuvad need täis olema. Ja edasi on tee Euroopasse lahti! Võite imetleda Saksamaa lilleklumpidesse uppuvaid linnakesi või liikuda läbi Hollandi-Belgia Prantsusmaale, mida skeptikud pikkade vahemaade ja pidevate liiklusummikute tõttu ka teiseks Poolaks kutsuvad. Parkimisraskusi, eriti suuremate autode omanikele, jätkub eranditult kõigisse trajektoorile jäävatesse linnadesse. Andestagu kõik frankofiilid, ent pärast absoluutset keelebarjääri ja kahetsusväärset hinnataset tekitab Hispaaniasse (olgu-olgu, alguses Baskimaale) jõudmine eufoorilise seisundi. Soojemad on nii inimesed kui ookean, loodusvaated lummavad ja teed seni läbituist parimad, vein ei maksa midagi ja valik kalaturul võtab jalust nõrgaks. Helen Eelrand Vahukoorekaste kalamarjaga: F: Kalev Lilleorg Millega veel, kui mitte iga eestlase maitsemeelt paitava külma koorekastmega süüa suvel auravat potitäit värskeid keedetud kartuleid?! Naisteleht annab mõned vihjed, millest ja kuidas üks hea ja lihtne kaste kokku segada. Ei pea olema superkokk ega ostma kokku erilisi toiduaineid – külma kastme põhiline eelis ongi selle valmistamise lihtsus ja odavus. Sellise kastme võib teha käepärastest, kodus olemasolevatest toiduainetest. Kui sul leidub kapis pisut vorsti, viinereid või sinki, natuke värsket kurki ja tomatit, on pool kastme põhiosast juba olemas. Kui kõht ihkab värskete kartulite kõrvale midagi soolasemat, on kala suurepärane valik. Eriti hästi sobivad külma koorese kastme sisse heeringas, kala- või meremari ning soolalõhe ja -forell. Haki juurde veel keedetud muna ja maitserohelist ning hõrgutav eine ongi valmis. Kastme paksus on igaühe enda timmida. Ühele meeldib vedelam ja lahjem, teisele tummine ja rammus – seda kõike saab reguleerida hapukoore kogusega, vedelamaks aitab kastet teha ka piim. Koorekastet peetakse üldjuhul rammusaks toiduks, mis kipub kehakaalule juurde tooma, kuid ei pea see toit sugugi kaloritest pakatama. Alati võib ju kasutada lahjemaid piimatooteid: maitsestamata jogurtit, lahjat hapukoort, rasvata kodujuustu ja kohupiima ning kergeid majoneese. Anne Põder Nipp! Külm koorekaste maitseb eriti hästi, kui lasta sel enne serveerimist külmkapis umbes kümme minutit maitsestuda. Selle ajaga jõuavad toiduained oma meki koorele anda ja kõik maitsed seguneda. Vahe on tuntav! Riia vanalinn meenutab Tallinna vanalinna oma kohvikute, keskaegsete hoonete ja kitsaste tänavatega: F: Erakogu Lõunanaabrite pealinnas on päevad tihti rahulikumad kui ööd: linnas läheb elu käima alles õhtuhämaruses ning öörahu saabub päikesetõusu ajal. Popkontserdid, augusti keskel toimuv salsafestival, kohvikud, klubid, baarid ja uued ülimõnusad hotellid annavad jälle põhjust Riiga minna. Vanalinnas või hoopis salsakursusel rahulikult alanud päev saab õige hoo sisse õhtupoolikul, kui igast baarist kostab kutsuvat muusikat, osavad baarmenid segavad esimesed joogid ning mõttes tehakse juba hoogsaid tantsusamme ööklubipõrandal (ja varastel hommikutundidel ööklubi laual). Kui puhkusepäevad on Vahemere ääres juba ära kulutatud, kuid hing ihkab neid tagasi, siis tunnete end nädalavahetusel Riias sama imeliselt – seal on säravad inimesed ja hoogne (öö)elu, hotellid ja inimesed kodused, inglise keelest saavad aru kõik ning baarides ei suitsetata. Revali uusimas hotellis Elizabetes võib laupäeva varasel õhtupoolikul kuulda peamiselt eesti keelt ja kohata mõnd ammust sõpra. Silvia Pärmann Toit: Kiire amps välikohvikus Riia vanalinn on küll täis restorane ja kohvikuid, kuid patt oleks suviste sündmuste keerises aega raisata mitmekäigulisele söömaajale kuskil hämaras restoraninurgas. Pange romantika ootele ja võtke kiiresti salat või pasta mõnes välikohvikus. Aperitiiv jooge enne muidugi kusagil teises lahedas kohas ja magustoitu nautige juba kolmandas. Minge sinna, kust kostab palju läti keelt – turistidele mõeldud kohtades on hinnad ja kvaliteet paraku natuke paigast loksunud, ehkki teenindus on kindlasti sõbralik.