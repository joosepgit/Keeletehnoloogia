www.naisteleht.ee	 F: Pixtal/Scanpix Paanilise koertekartjana olen seda lauset kuulnud üpris sageli. Ma ei ole siiani ühegi koera käest hammustada saanud ja osa neist lemmikloomadest meeldivad mulle väga, kuid siiski on see hirm osake minust, tahan ma seda või mitte. Täiskasvanutel on erinevaid hirme. Ma ei räägi siinkohal haiglastest foobiatest, vaid suurenenud ohutundest mõnede nähtuste või olendite vastu. Kuidas suhtuda «suure» inimese hirmudesse? Hirmul on erinevad vormid ja põhjused Osade hirmudega suudame leppida, kuid osa on meis allasurutud ja väljenduvad teiste emotsioonide või omadustena. Näiteks võib viha taga olla hirm kaotada olukorra üle kontroll, armukadeduse taga ohutunne kallimast ilma jääda või agressiivsuse taga kartus ise allaheitliku rolli jääda. Hirmud on sageli pärit lapsepõlvest. Osa neist on põhjustatud ägedast psüh­hotraumast või pikemaajalisest traumeerivast situatsioonist. On ka juhuseid, kus on võimatu välja selgitada, mis täpselt hirmutunde vallandas. Paljudel on täiskasvanud inimese hirme raske mõista. Need võivad tunduda lapsikud, eputavad ja mõnikord lausa haiglased. Tõsi on aga see, et keegi ei vali endale vabatahtlikult pelglikkusega täidetud elu, ja kuigi kartlik võib pidevalt kuulda lohutust: «Ah, mis sa sellest ikka kardad!», pole hirmust ülesaamine nii lihtne. Muidugi võib püüda endale sisendada julgust ja võimet toime tulla, kuid tundeid pole kerge juhtida. Ei oska me ju sageli öelda, miks meile midagi meeldib või miks ei meeldi, miks me armastame kasse, aga kardame hiiri, miks ei soovi külastada hambaarsti või miks käivad äikese ajal hirmujudinad üle selja.