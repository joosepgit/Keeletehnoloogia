www.bioneer.ee	 Korraldajad lubavad tänavusele folgile tavapärasest enam tantsu. Foto: Katrin Lipp Homme kell 13.00 kaiguvad üle Viljandi lossimägede taas pillihelid, sadades südametes hakkab särtsuma ning jalad kipuvad justkui issenesest tatsuma - avatakse XVIII Viljandi pärimusmuusika festival. Seekordse avamise lavastaja on TÜ Viljandi Kultuuriakadeemia lavakunstide osakonna juhataja Jaanika Juhanson ning koreograaf sama kooli õppejõud Ele Viskus. See, mida laval, selle ees ja kõrval näha saab, erineb loojate kinnitusel paljuski varasematel aastatel nähtust. Jaanika Juhansoni kinnitusel jagub tulenevalt festivali teemast etendusse kuhjaga tantsu ja liikumist, aga mõistagi ka ehedat pillimängu. Toimuvat raamivad nii muusikaliselt kui tantsuliselt kultuuriakadeemia tudengid ja vilistlased. Samas astuvad püünele mitmed välisesinejad nagu näiteks Omiri Portugalist, Janusz Prusinowski Trio Poolast ja tantsutrupp Puerto Flamenco Hispaaniast. Näha ja kuulda saab ka kevadel Viljandis aset leidnud pilliõpilaste võistumängimise tublimaid noori eesotsas peaauhinna võitnud Ann Maria Pihoga. Andmaks festivalile ühtset rütmi, saavad Kaevumäe laval kokku kõigi tänavuse festivali lavade managerid. "Teisisõnu tuleb kogu pidu algatuseks ühte punkti kokku ja päästab tantsud eelseisvaks neljaks päevaks valla," selgitas Juhanson. Teiste folgiliste seas osaleb avamisel president Toomas Hendrik Ilves.