arvamus.postimees.ee	 Hellat Rumvolt: kas vajame tõesti liikluses revolutsiooni? Uue liiklusseaduse arutelus tehti ettepanek lubada punase tule ajal parempööret. Liiklusasjatundja Hellat Rumvolt selgitab, miks see toetust ei vääri. REKLAAM Täitsa lahe! Miks mitte muuta punase tulega ristmiku läbimine seaduslikuks? Vähemalt paremale pööramiseks. Ka Imre Sooääre ettepanek (PM, 22.09) on veenev ja ahvatlev. Seda esmapilgul. Paraku aga kipuvad illusioonid kergelt kokku varisema. Miks? Püüame koos tõstatatud probleemi ja esitatud argumente veidi sügavamalt analüüsida. Kõigepealt tsipa statistikast. Tahtmatult tekib mulje, et ettepanekut seadustada parempööre punase tule all (PPT) on püütud arvude ja faktidega manipuleerides võimendada. Autori ettepaneku kasuks. Kui ettepaneku autor nendib, et võrreldes olümpia-aastaga 1980 on Eesti autode arv tuhande elaniku kohta 2009. aastal kasvanud kuus korda (vastavalt 83 ja 477), siis tegelik statistika kinnitab midagi muud. Samas tuleb juhtida tähelepanu sellele, et aasta 2009 ei ole veel lõppenud. Seepärast saame tugineda aruandeaasta viimase päeva seisule. Kust siis tuli arvamusartikli kuuekordne vahe? Sõiduauto, veoauto ja bussi ühine nimetus on «auto». Kui võtame suhtnäitaja aluseks autode arvu, siis on see 3,8, kui aga sõiduautode arvu, siis 4,8. Huvi korral võib taustaga varjutatud ruutudel esitatud arvud omavahel ära jagada. Jämedalt ümmardatuna on see kuus. Siit siis ka nimetatud vahe, kuid kahjuks valede tehete kaudu. Artikli kolmandas lõigus on öeldud, et «arenenud riikides on ristmike läbilaskevõime suurendamiseks ja kütuse säästmiseks võetud kasutusele punase tulega parempöörde reegel. Sisuliselt tähendab see, et ristmikul tuleb punase tule taha seisma jääda, ja kui juht on veendunud, et vasakult autosid ei tule ja ka jalakäijaid pole, on lubatud sooritada parempööre». Kõigepealt küsiksin, millised on need arenenud riigid. Kas ainult kolm riiki – USA, Saksamaa ja Luksemburg –, nagu on nimetatud Sooääre artikli viimases lõigus? USA oli tõesti esimesi riike, kus PPT seadustati. Veelgi enam. Kütusekriisi ajal võis sõiduautot kasutada ainult siis, kui kõik istekohad olid sõitjatega hõivatud. Ka sõltus sõiduauto kasutamine auto registreerimismärgile kantud viimasest numbrist. Paarisnumbrite korral tohtis sõita ainult paariskuupäevadel, teistel juhtudel paaritutel kuupäevadel. Ent PPT ei ole kasutusel kogu USA territooriumil ja paljudes paikkondades. USA suurimas linnas New Yorgis on PPT keelatud, välja arvatud erandid, kus fooril asub vastav lisatahvel. Kui New York saab PPTta hakkama, miks peab siis just seda võimalust kasutama Tallinnas, kus on Eestis kõige enam liiklusummikuid? Võrrelgem kahte linna: Tallinn – pindala 158,3 km²; New York – 831 km²; elanikke vastavalt 0,4 ja 8,1 miljonit, rahvastiku tihedus ühel ruutkilomeetril 2518 ja 9776. Kui sellele võrdlusele lisada veel ligi 19-miljoniline New Yorgi linnastu ja Harju maakonna elanike arvu võrdlus, läheb pilt veelgi kontrastsemaks. Täiesti (ja ohtlikult) on mööda pandud punase tulega parempöörde reegli selgitusega. Küsiksin, kuhu jäävad mootorrattad, jalgrattad, mopeedid ja veel muud sõidukid. Kas nendega ei tule arvestada? Aga paremalt tulevate jalgratturite ja jalakäijatega? Nemad ju liiguvad neile lubatud rohelise tule suunas. Kuidagi ei saa nõustuda majandusminister Juhan Partsi kraavisõiduga, nagu seda kinnitas Sooäär. Samas kinnitas ta, et «vasakpööret ei luba punase tulega ükski riik. See muudaks ju valgusfoori üldse mõttetuks». Ometi on USA 37 osariigis punase tule ajal ka vasakpööre lubatud. Seda ristmikel, kus ristuvates suundades on ühesuunaline liiklus. Sama süsteem toimib ka Kanadas. Nii rahvusvahelised kui ka Eesti liiklusreeglid lubavad foori punase põhitule põledes pöörata vasakule, kui põleb lisasektsiooni vasakule suunatud roheline nool. Muidugi kohustusega anda teed teistest suundadest lähenevatele liiklejatele. Miks siis nii vastutustundetult lahmida? Julgen väita, et seekord sõitis minister Partsi asemel kraavi hoopis arvamusartikli autor Imre Sooäär ise! Ka Saksamaa PPT näide ei ole päris õnnestunud. Siin on tegelikult taustaks ajaloolised momendid. Nimelt võeti PPT Ida-Saksamaal kasutusele juba 1978. aastal. Pärast kahe Saksamaa ühinemist surusid poliitikud PPT ka endise Lääne-Saksamaa alale. 2002. aastal oli ühinenud Saksamaal kokku juba ca 5000 PPT-ristmikku, nendest 48 protsenti endise Lääne-Saksamaa alal. Võrreldes Ida-Saksamaaga on Lääne-Saksamaa pindalalt kaks ja rahva­arvult neli korda suurem. Samas tuleb mainida, et sealne kord erineb Põhja-Ameerika rakendusest. Kui Põhja-Ameerikas on PPT rakendatud ainult foori punase tulega, pluss teatud tingimustel tekstiga lisatahvlid, siis Saksamaal on see lahendatud ainult punase tule kõrvale paigaldatud valgustamata lisatahvliga, mille mustal taustal on rohelist värvi nool. Minule tundub, et minister Partsi küsimus on väga kaaluka sisuga. Nii nagu paljudes riikides, on ka Eestis parempööre punase tule ajal võimalik, kui samal ajal põleb lisasektsiooni paremale suunatud roheline nool. Küll aga oleks huvitav analüüsida, kuidas kujuneks liiklus PPT rakendamisega Eestis. Meie liikluskultuuri juures jäävad suurimateks kannatajateks jalakäija ja jalgrattur. Miks? Fooriga ristmikul on jalakäijal juba praegu raskusi rohelise tule ajal tänava ületamisega, kuna paljud juhid ei täida kohustust pöörde ajal jalakäijale teed anda. PPT-le üleminek seab jalakäija ohtu ka auto liikumisele ristisuunas tänava ületamisel, kuigi jalakäijale põleb roheline tuli. Vastutustundetu juht ei pruugi talle teed anda, sest teda huvitab, kuidas PPTd enda mugavuse huvides kiiresti ära kasutada. Ka hea juht võib siin tahtmatult eksida, sest tema peatähelepanu on pööratud vasakult lähenevatele sõidukitele. Vaba vahe tekkides üritab ta seda parempöördeks kiiresti ära kasutada, unustades, et vahepeal on paremalt ohtlikult lähenenud jalakäija või jalgrattur. Seega ajab PPT rakendamine Eestis jalakäija täielikult segadusse. Tänava ületamine rohelise tule ajal saab nüüd olema riskantne igal juhul. Miks siis mitte riskida tänava ületamist ka punase tule ajal? Minu arvates on liiklusummiku probleem kõige suurem Tallinnas, seda eelkõige liivakellataolise liiklusvõimalustega Tallinna lahe ja Ülemiste järve vahelisel alal. Ainuüksi punase tulega ristmiku läbimist seaduslikuks muutes probleemi ei lahenda. Eestis on üha rohkem hakatud ristmikke rekonstrueerima, kus ohutussaarekesega antakse juhile võimalus ristmiku ees olevast fooritulest sõltumata paremale pöörata. Kas ikka tasuks hakata tegema punase tule revolutsiooni? Aga seda otsustakse juba Toompeal.