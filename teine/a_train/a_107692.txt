www.bioneer.ee	 Toiduseadus ei keela kauplustel „parim enne” tähtaja ületanud kaupade andmist Toidupangale, kui nende toodete viimane realiseerimisaeg ei ole möödunud ning kaubad on sööjatele ohutud, teatas Põllumajandusministeerium. „Toidupank on meie poole pöördunud vastavasisulise ettepanekuga, sest kaupluste kinnitusel ei saa nad toiduseaduse tõttu „parim enne” tähtaja ületanud kaupa üle anda,” rääkis põllumajandusminister Helir-Valdor Seeder. „Tegelikkuses sellist keeldu ei ole ja kaupluste keeldumise taga võivad olla pigem nende majanduslikud huvid.” Toiduseaduse paragrahvi 40 lõike 2 kohaselt ei tohi toitu turustada pärast realiseerimise ja tarvitamise lõpptähtpäeva ehk „kõlblik kuni” kuupäeva, sama keeldu ei ole „parim enne” tähtaja ületanud toodetele. „Vastutus toidu ohutuse eest jääb „parim enne” tähtaja ületanud toidu vahendajale ehk antud juhul Toidupangale,” märkis Seeder. Kindlasti aga ei saa ministeerium seadust muuta selliselt, et kaubandusest Toidupangale antav kaup ei oleks nõuetekohane. „Toidupanga-laadsed aktsioonid väärivad ainult toetust, kuid selle käigus ei saa teha kompromisse toidu ohutuse osas,” lisas minister.