arvamus.postimees.ee	 Kirjad Postimehe pensioniabi aadressil Sügava puudega 84-aastane liikumisinvaliid Hilda Reismaa Räpinast esitas pensioniametile avalduse pensioni kojutoomiseks riigi kulul. Kõik sai tehtud õigel ajal ja piisava põhjendusega: sügav puue, liikumisvõimetus, puudub pangaarve, elab kolmandal korrusel. Viimane on tähtis, sest teda ei saa isegi ratastooliga panka kärutada. Hilda Reismaale on määratud ka hooldaja. Tartu pensioniametist vastati: «Hilda Reismaal on pangateenus kättesaadav ja puudub liikumistakistus.» Alla oli kirjutanud Reet Kull, juhataja asetäitja. Mina, vanainimese tütar, leian, et kui meie nüüd võtaksime suu vett täis ja nõustuksime vaikides eeltoodud valeväitega, võib see viia sügava puude äravõtmiseni, sest vanainimene kepsutab pensioniameti arvates mööda linna ringi. Tiina Ilves Vastab Tartu pensioniameti direktor Kati Kümnik: Hilda Reismaa esialgne avaldus ei olnud piisavalt põhjendatud, mistõttu ei olnud pensioniametil võimalik teha positiivset otsust. Käesolevaga teatan, et Hilda Reismaa on Tartu pensioniametile esitanud vaide. Vaideotsuse tegemisel võetakse arvesse kõiki isiku esitatud selgitusi ning otsus saadetakse isikule tähitud postiga avaldusel märgitud aadressile. ••• Ka minu vanaisa sai eitava vastuse seoses pensioni väljamaksmisega riigi kulul. Tegelikult peaks tal olema võimalus saada maksja kulul pensioni. Ta on 83-aastane pensionär. Oma kehva tervise tõttu liigub ta vaevaliselt ainult tubastes tingimustes. Temale lähemad linnad on Võru 25 km ja Põlva 40 km. Muidugi käib 12 km kaugusele valla keskusesse kaks korda kuus pangabuss. Bussiliiklus toimub ainult hommikul ja õhtul. Kodust bussipeatusesse on umbes kilomeeter maad ja seda ta ei suudaks iialgi kõndida. Tahan teada, kas selline seis kuulub hajaasustuse alla ja kas üleüldine vanadusest tingitud halb tervis polegi mingi põhjus. Uurisin juba eitava vastuse põhjust ja Võru pensioniametist vastati, et sellise seisu puhul oleks loogiline saada pension riigi kulul koju. Selgitasin, et Tartust juba saadeti eitav vastus, seejärel paluti pöörduda selgituse saamiseks sinna. Nii tegingi. Telefoni teel sain vestelda sama isikuga, kes ei-kirjale allkirja pani. Rääkisin oma jutu ära ja tema küsis, miks seda juttu kirja ei pannud. Mina, et sama jutt oli ka taotluses. Ametniku enda allkirjastatud vastuses seisab, et pensioniameti halduspraktikast tulenevalt käsitletakse hajaasutusena eelkõige üksteisest eraldiseisvaid majapidamisi ja külasid. Samas pole ka piisavalt põhjendatud, milles seisneb tema liikumistakistus. Ühesõnaga, et kui telefonis vestleme, siis oleks tingimused nagu täidetud, aga kirjutades taotlusesse, polegi nagu ühtegi õiget põhjust. Küsisin veel, kas need taotlused ikka vaadatakse üksikult läbi, sest eitav vastus tundub olevat vastus kõigile taotlejatele. Kuulsin, et isegi ratastoolihaigele kirjutati vastuseks, et tema liikumistakistus pole piisavalt põhjendatud. Pärast seda toodi põhjuseks pensioniameti praegune hullumeelne töökorraldus ja üldse polevat riigil raha kõigile abivajajatele teenust osutada. Ning et kui teile see vastus ei sobi, esitage vaie, aga suure tõenäosusega tuleb sellelegi negatiivne vastus. Tekkis tunne, et toimub loosi tõmbamine pensionäride vahel. Kas on siin üldse mingit lahendust? Kristel Adason Vastab Tartu pensioniameti direktor Kati Kümnik: Kristel Adasoni kirjast ei nähtu tema vanaisa andmed, et oleks võimalik kontrollida, miks on eitav otsus tehtud. Samas võib kirjast lugeda, et tema vanaisal peaks olema õigus saada pensioni riigi kulul. Võimalusel palume Kristel Adasoni vanaisal võtta pensioniametiga ühendust telefoni teel või esitada kirjalik vaie, kus on täpselt samamoodi lahti kirjutatud põhjused, miks vanaisa ei saa liikuda ja pangateenust kasutada. Hajaasustus on üldjuhul külad ja üksteisest eraldiseisvad majapidamised. Kuivõrd kirjast ei selgu inimese elukoht, on siin hinnangut raske anda. Inimese üldine vanadusest tingitud halb tervislik seisund võib olla küll põhjuseks, miks tal on õigus saada pensioni koju riigi kulul. Kindlasti ei saa pensioniametist öelda, et keskpensionikomisjonist tuleb negatiivne otsus. Keskpensionikomisjon saab otsuse langetada alles pärast vaide ja dokumentide läbivaatamist. Kuulun nende pensionäride hulka, kelle pension on algusest peale panka kantud ja kõik maksed toimuvad otsekorralduslepingute alusel. Ühtegi probleemi seni tekkinud pole. Praegune paanika on ülepaisutatud ja liialdatud. Tean täiesti töövõimelisi pensionäre, kellele tuuakse pension koju, ja veel samal päeval viib ta selle raha postkontorisse, et maksta elektri ja telefoni eest, tasudes nii 15+15=30 krooni teenustasu. Kurb on vaadata postiljoni jalgrattaga, suure rahapaki ja paljude tähitud kirjadega. Ka pensionäridel on käes aeg muutuda. Puudesüsteem on muudetud üle mõistuse keeruliseks – mõttetud komisjonid ja suur kirjavahetus. Aga see on tehtud enne Maret Maripuud. Üldiselt tahaks ju iga inimene olla terve ja teovõimeline, puuet vaevalt et endale keegi soovib. Soovin Maripuule edu ja vastupidavust. Iga pensionär peaks aitama ise heatahtlikult kaasa – liikumine on terviseks ja suhtlemine aitab elada. Need, kes on tõesti üksikud ja elavad metsas, peaksid saama riigi abi. Arno Mähar ------------------------- Virisemine tuleb mugavusest Paha kuulda neid virisemisi ja süüdistamisi. Pensionärid peaksid olema õnnelikud, neid ei ähvarda praegusel majanduskriisi ajal elatusrahast ilmajäämine. Eesti Vabariik kindlustab selle. Nüüd käib sõda, et raha tuleb koju tuua ja peo peale laduda. Kui seda soovitakse, siis tuleks mugavuse eest ka maksta. Miks lapsed sotsiaalosakonnas võitlevad oma vanematele kojukande eest, selle asemel et ise vanemaid külastada ja neile raha viia või nende eest 60 krooni maksta? Kõigil peaks olema pangakonto, kuhu raha kanda, küll siis leitakse võimalus selle kättesaamiseks. Üksikjuhud jäävad, kuid milleks on meil sotsiaaltöötajad ja muud ametnikud? Ise olen 8o-aastane. Maksan pangakaar­diga poes ja arved internetipangas. Inimesed on lihtsalt mugavad.