arvamus.postimees.ee	 Söö, palveta, armasta Elame spirituaalsel ajastul. Jumal kõneleb, annab nõu ja lohutab, kui vaid oskad kuulata. Tee Issanda juurde ei rohtu riigikogus, kus toimuvad regulaarsed palvehommikusöögid. Järjekorras juba kümnes palvetund leidis aset sel kolmapäeval, üritust juhtisid Laine Randjärv ja Jüri Ratas. REKLAAM Palvetund möödus hardas, pühendunud meeleolus, palvetati nõnda, et vend ei tundnud venda ja kivi ei jäänud kivi peale. Ning ennäe, ühtsus saabus. Otsus jätta saadikute kuluhüvitised vähendamata tuli raskelt, aga ta tuli siiski ühisel nõul ja jõul. Kiidetud olgu Jeesus Kristus, halleluuja. Küürie eleison, kes seda ei usu, see veis on. Usu vähesuse ehk koguni puudumise üle ei saa kurta Eesti Pank. Eurotsooni kriisist hoolimata purustatakse uuel aastal kõik kroonid ja sendid, sest usk euro püsimisse on tugev. «Meie usume, et euro on igavene raha, selline on meie kindel veendumus,» sõnastas Eesti Panga esindaja Viljar Rääsk Estonia puiesteed tabanud ilmutuse. Seadeldis kroonide ja sentide hävitamiseks on töökorda seatud, ehkki maailmarändur Tiit Pruuli pakub oma lahket abi kasutute eurode müümisel Tšetšeeniasse, et kiirendada Ramzan Kadõrovi liitumist eurotsooniga, mis tunduvalt parandaks finantsdistsipliini kogu Euroopas. Lõpetuseks rõõmusõnum Eerik-Niiles Krossist, kes raskel ajal halastaja samaariamehena IRLi liikmeks astus. Et parandada Venemaalt pagevate välisinvestorite olmetingimusi, kavatseb härra Kross Tallinnas püsti panna ajaloolise Londoni börsihoone, mis viis aastat tagasi meeltesegadushoos ostetud sai. Nagu ütleb kirjakoht: õndsad on need, kes on vaimust vaesed, sest nende päralt on taevariik. Aamen.