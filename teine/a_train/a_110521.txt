arvamus.postimees.ee	 Andrus Karnau: Eesti kriisikava Valitsusel oleks viimane aeg läbi mõelda, kuidas kavatseb ta Eesti majandust aina ägenevas kriisis toetada. Panganduse osas peaks olema enam-vähem kokku lepitud, et riigi garantii saab olema umbes kümme protsenti SKTst. Umbes sellises vääringus oleks valitsus valmis andma laenu, ostma pankade osakuid või garanteerima nende laene. REKLAAM Arvestades, et lõpututest eelarvekärbetest kurnatuna kaotab valitsus iga päevaga tegutsemisvõimet, oleks hea kindla programmi olemasolu. Nagu pimedate punktkirjas juhis, sest kui kriis käes, pole enam aega mõelda. Reeglid ja rahaline mängumaa peaksid olema eelnevalt kokku lepitud. Lisaks pangandusele, mille toetamine on kokku lepitud euroliidu tasemel, on küsimus ikkagi nn reaalsektoris ehk teiste majandusharude toetamises. Põhiline on siin, kuidas sundida panku andma laene, sest hädavajaliku kapitalita sureb ka kõige parem idee. Majandusminister Juhan Parts on sellest meie pankuritega rääkinud, aga toetust pole tema ettepanekud leidnud. Pankureid ei huvita poliitikute üleskutsed. Nemad näevad ainult raha hinda, riske ja kõige tipuks on hirmul suured silmad. See pole mingi Eesti-Rootsi pankurite eripära. Nii on see kogu maailmas. Aga kogu maailmas valitsused ka survestavad pankureid ega lase end nende kurtmisest häirida. Praegu on aeg ka pankureile meelde tuletada, et raha on Euroopas saadaval viimase 50 aasta odavaima hinnaga. Toodagu nüüd igasuguste laenude ja krediitide intressid kähku tegelikkusele vastavale tasemele! Kolmas teema on inimeste laenukoormus. Võite mind nimetada paduvasakpoolseks, Edgar Savisaare käsilaseks või ükskõik kelleks, aga eraisikute kodulaenude puhul oleks hädasti vaja riiklikku garantiiskeemi. Praegu vist ei ole veel tõeline häda käes, aga arvestades aina kiiremini kasvavat koondamiste ja pankrottide lainet, hakkab see probleem meid painama. Valitsusel on viimane aeg anda pankadele garantiina lubadus, et inimesed saaksid näiteks kodulaenude puhul kahe- või kolmeaastase erakorralise maksepuhkuse. See ei tähenda raha kinkimist, sest maksepuhkuse kulu läheks põhisummale otsa ja kunagi tuleks see niikuinii tasuda. Briti valitsus saab sääraseid garantiisid jagada. Andrus Ansipi valitsus võiks sama teha. Meil on aga püütud jätta muljet, et Rootsi majandus ja pangandus on tugevad ja ka Rootsi pangavihmavarju all olevad eestlased võivad end kindlalt tunda. Ma ei tahaks paanikat külvata, küll aga tahaks, et riik oleks kriisiks valmis. Valmisolek tähendaks kriisiplaane ja rootslaste-taanlaste-soomlastega kokku lepitud mängureegleid. Kui SEB või Swedbank kukub kokku, mis siis ikkagi juhtub? Kuidas jagunevad kulud? Kes tagab, et need pangad Eestis tegutsema jäävad?