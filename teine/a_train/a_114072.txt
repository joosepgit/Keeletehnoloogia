arvamus.postimees.ee	 Pomerants: päästjad vajavad praktikat Endine siseminister Marko Pomerants tõdeb oma tänases Postimehes ilmunud arvamuses, et nii nagu arstid vajavad ka päästjad praktikat ning kui väljakutseid ja mehi ei jagu, siis tuleb komando kinni panna. REKLAAM Peame olema ausad. Kui komando on ainult paberi peal, kui seal on vähe töötajaid, kui tegelikult väljasõite ei tehta ja kui tegelikult elusid päästa ei saa, siis peame seda ka ütlema. Ja kui vaja, siis selle komando kinni panema. Praegu jääb muidu inimestele selline mulje, et meil on päästekomando ja kui midagi juhtub, siis nad päästavad. Selline on ettekujutus, aga inimesed ei tea, et tegelikult on see komando pooltel nädalapäevadel suletud ja kui ka on valves, siis suuri asju teha ei saa. Praegu räägitakse elupäästevõimekusest, sisuliselt tähendab see, et komandoliikmed võivad ja saavad minna põlevasse majja. Kui aga on ainult üks päästja, siis ta ei tohigi majja sisse minna, ukse juurest veel tõmbab inimese ära, aga kaugemalt enam päästa ei tohi. Tuleb arvestada ka sellega, et nii nagu arstid vajavad praktikat, on ka päästjatel oma kogemuste ja oskuste arendamiseks vaja reaalseid päästetöid teha. Komandode sulgemist võibki vaadata kui aususe ja selguse toomist päästevõrgustikku.