www.bioneer.ee	 "Vabatahtliku pass aitab ühendustel koos vabatahtlikega nende arengut planeerida, kirjeldada ja võimalikele tööandjatele esitleda," selgitab VTA juhataja Tuulike Mänd, kuidas pass aitab organisatsioonil tõhusamalt vabatahtlikke juhtida. "Arvan, et iga ühendus rõõmustab teadlike, aktiivsete ja kõrgelt motiveeritud vabatahtlike üle. Selliste vabatahtlike jaoks on olulised enesearendamise ja karjääri kujundamisega seotud võimalused, et saada teadmisi, oskusi ja kogemusi, mis aitavad neil leida meelepärast tööd," lisas Mänd Vabatahtliku passi tutvustab seminaril selle koostaja Evelin Uibokand. Vabatahtliku passi näol on tegemist lihtsa vahendiga vabatahtlikus tegevuses osalemisest saadud teadmiste, oskuste ja kogemuste kirjeldamiseks, mis on tööandjate seas kõige rohkem tunnustatud. VTA poolt tellitud vabatahtliku tegevuse teemalisest uuringust selgub, et vabatahtlikud eelistavad lüüa kaasa just sellistes organisatsioonides, mis arvestavad nende erinevaid vajadusi ja arenguvõimalusi (EMOR 2009). Vabatahtliku pass on tõhusaks vahendiks, et vabatahtlikke paremini kaasata ja seeläbi muutuda ka ise tugevamaks organisatsiooniks. Seminaril esinev VTA nõukoja liige Maie Kiisel (TÜ ajakirjanduse ja kommunikatsiooni instituut, assistent) peab vabatahtlike kaasamisel oluliseks nende tunnustamist: "Kuigi vabatahtliku töö sisu jääb endiselt paljudele kaugeks, on vabatahtlike töötajate hinnangud enda ühiskondlikule staatusele kolme aasta taguse ajaga märkimisväärselt tõusnud." Üritusele on oodatud vabaühendused, kes juba kaasavad vabatahtlikke ja ka need, kes seda alles lähitulevikus kavandavad. Seminar on kõigile tasuta, kuid eelneva registreerimisega. Oma osalemisest palun teatada hiljemalt 20. novembriks e-posti aadressil keiti@vabatahtlikud.ee .