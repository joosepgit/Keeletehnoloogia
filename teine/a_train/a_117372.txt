www.advent.ee	 Oleme rääkinud sellest, kui raske on hukka minna ja kuidas allamäge suunduv tee ei ole libe ega lai ega takistusteta. Oleme näinud, kuidas Jumal läbi võimsate abiliste on teinud hukkamineku inimese jaoks nii keeruliseks kui vähegi võimalik. Kuid samas ei tohi jääda vale muljet, nagu oleks päästetud saamine kerge. Vaatleme siis, kui raske on saada päästetud. Meie tänane tekst keskendub Jeesuse sõnadele selle kohta. See on ahtake tee ja kitsas värav, mis viib ellu. Kuidas aga saab pääsemine olla raske, kui Jumal töötab nii intensiivselt selle nimel, et igaüks meist saaks lunastatud? Kuidas siis saab olla nii, et igavese elu saavad vaid vähesed? Piiblis on mitmeid tekste, mis näitavad, et Jumal on huvitatud iga inimese pääsemisest. Jh 3:17: ”Jumal ei ole ju läkitanud oma Poega maailma, et ta kohut mõistaks maailma üle, vaid et maailm tema läbi päästetaks.” See salm hõlmab tervet maailma. 1Tm 2:4 tuletab samuti meile meelde, et Jumal soovib iga inimese pääsemist. Apostlite tegude raamatus 2:21 on lõik, milles tsiteeritakse Vana Testamenti: ”...igaüks, kes hüüab appi Issanda nime, päästetakse.” Ja Piibli viimases raamatus, Ilmutusraamatus 22:17, on öeldud, et ”kes iganes” võib tulla. Jumala eesmärk ei ole välja selgitada, kui paljusid Ta suudaks taevast eemale hoida. Pigem püüab Ta teada saada, kui paljusid Ta suudab taevasse võita. Selles valguses ei tundu päästetud saamine sugugi mitte raske, kui just Issanda juurde tulek seda pole. Kui me tuleme, siis teeb Tema ülejäänu. Kui me võtame enda peale Tema ikke, siis on see kerge. Nii et kas siis on kerge saada päästetud? Või on see siiski raske? Sellele küsimusele vastust otsides võime päris pikka aega pendeldada ühest servast teise. Mina pakuksin vastusena välja selle, et kui tuleme Jeesuse juurde ja püsime jätkuvalt Tema ligidal, siis on see kerge. Kuid see, mis selle raskeks muudab, on Jeesuse juurde mittetulemine ja mittepüsimine Tema lunastavas väes. Raskeks ja masendavaks teeb päästmise see, kui meie jaoks on raske tulla Jeesuse juurde. See nõuab võitlust. Kuid Piibel nimetab seda heaks võitluseks, heaks usuvõitluseks.