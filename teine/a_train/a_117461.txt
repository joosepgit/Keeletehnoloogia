www.bioneer.ee	 Selleaastasele Tallinna Heakorrakuule antakse avalöök 24. aprillil Põhja-Tallinnas. Koristustalgud toimuvad Stroomi rannapargis ja Merimetsas. Kogunetakse kell 13.00 Stroomi rannahoone ees, kus toimub talgute avamine ja töövahendite jagamine. Kavas on nii pargi kui ka metsa koristamine. Üritusest oodatakse osa võtma koolilapsi ja ettevõtete töötajaid ning vabatahtlikke, kes on nõus panema käed külge linnaosa puhtamaks muutmisel. Alates kella 15.30 pakutakse talgulistele sööki ja jooki. Üritusel jagatakse heakorra, lemmiklooma ja jäätmete teemalisi infomaterjale ning tutvuda saab ka säästva tarbimise ja jäätmeinfolavaga. Lastele korraldab mänge Prügihunt ! Põhja-Tallinna vanema Enno Tamme sõnul oleneb linnaosa heakord lisaks linnaosavalitsuse jõupingutustele suuresti ka sellest, kuidas linnaelanikud oma koduümbrust hoiavad ja selle korrastamisele kaasa aitavad. Heaperemeheliku suhtumise süvendamisel ja meie linnaosa kaunimaks muutmisel on oma kindel koht ka iga-aastastel koristustalgutel.