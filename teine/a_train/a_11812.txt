www.bioneer.ee	 Tööd viiakse läbi ajavahemikul jaanuar kuni mai ning töid teostab OÜ Grün-E World. Metsapargi rekonstrueerimisprojekti tegi OÜ Artes Terrae maastikuarhitekt Sulev Nurme juhtimisel. „Kunagisele inglise stiilis maastikupargile viitavad täna vaid vabakujulised ja eriliigilised puuderühmad, pargiaasad ja avatud pargiosad on kinni kasvanud ning puistute alusmets on muutunud väga tihedaks,“ kirjeldas tänast olukorda Sangaste pargis maastikuarhitekt Sulev Nurme. „Kinni on kasvanud mitmed vaated ümbritsevale maastikule ja lossile ning raskendatud on pargi dendroloogiliste väärtuste vaadeldavus,“ lisas ta. Kuna metsapark on tänaseks juba väga kinnikasvanud, siis on ka raiete maht suhteliselt suur, mistõttu loodab RMK raietööde ja raiutud materjali väljaveo ajal kohalike inimeste mõistvale suhtumisele. Sangaste mõisa metsapargi pindala on 37,5 ha ja park moodustab maastikulise terviku Sangaste mõisa peahoonega. Metsapargi rajajaks oli krahv F. Berg, kes lisaks pargi esteetilisele kujundamisele kasutas metsaparki ka metsateaduse huvides. Krahv püüdis uurida, kuidas kasvavad Sangaste oludes maailma erinevatest piirkondadest pärit puuliigid võrreldes kodumaiste liikidega. Tema reisidelt toodud puude seemnetest sai alguse Eesti kõige liigirikkam metsapark.