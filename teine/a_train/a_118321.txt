www.bioneer.ee	 Eestis 50 000 vabatahtlikuga läbi viidud Teeme Ära prügikoristusaktsioon on viimase 30 päeva jooksul inspireerinud oma riiki koristama juba rohkem kui 460 000 inimest Portugalis, Sloveenias, Indias ja Leedus. Eile koristas kodumaad prügist puhtaks kokku 350 000 vabatahtlikku Leedus ja Sloveenias. 17. aprillil, koristasid oma riike Leedu ja Sloveenia vabatahtlikud. Sloveenias püstitati absoluutne osalusrekord – kodudest tuli välja 246 000 sloveenlast, kes korjasid jõgedest, metsadest, teeäärtest ja tänavatelt kokku tuhandeid tonne prügi. Praeguseks on kindlad andmed 10 000 tonni ehk 43 000 kuupmeetri kohta, need andmed lähipäevil täpsustuvad ja täienevad. Sloveenia telekanalile enne koristusaktsiooni intervjuud andes sõnas Euroopa Komisjoni keskkonnavolinik Janez Potočnik, et: „Koristusaktsiooni tähtsus seisneb eelkõige selles, et toob korraga paljude inimeste teadvusse selle probleemi ulatuse. Isegi kui koristamist ennast homme ei toimuks, oleks sellegipoolest tegemist äärmiselt eduka aktsiooniga – see kõik on puhastanud prügi meie seest, tuues silme ette probleemi tegeliku tõsiduse.“ Potočnik sõnas ka, et sarnase koristusaktsiooni korraldamine terves Euroopas võiks olla järgmine eesmärk, ning ta on omalt poolt juba jõudnud teha ka vastava üleskutse Euroopa kolmanda sektori esindajatele. Eile, 17. aprillil koristasid prügi metsadest ja teeäärtest juba kolmandat korda ka meie lõunanaabrid Leedus. Leedu aktsioon Darom 2010 tõi kokku ligi 100 000 inimest ning oli seeläbi ka seni Leedus korraldatud aktsioonidest suurim. Prügi koristamisest võtsid osa nii president, peaminister kui hulk parlamendi liikmeid. Kokku korjati ligi 15 000 tonni prügi, mis on kolmandiku võrra rohkem, kui eelmisel aastal. Kaks nädalat tagasi, 22. märtsil koristas oma riigi 110 000 inimesega prügist puhtaks Portugal. Samal päeval toimus pilootkoristusprojekt India pealinnas, New Delhis, kus elab ligi 12 miljonit inimest. Aktsioonis osales 900 inimest. Järgmisel laupäeval, 24. aprillil toimub juba kolmandat korda koristusaktsioon „Liela Talka“ ka Lätis. Teeme ära! Maailm rahvusvahelise liikumisega on liitumas aina uusi vabatahtlikke Euroopast ja mujalt maailmast, kes soovivad koristusaktsiooni oma kodumaal läbi viia. 25. septembriks sellel aastal valmistatakse ette üle-riigilist prügikoristuse päeva Rumeenias. Päev hiljem, 26. septembril aga leiab aset senistest kõige ambitsioonikam koristusaktsioon India pealinnas New Delhis, kuhu oodatakse osalema sadu tuhandeid vabatahtlikke. Senised pilootkoristused India pealinnas on olnud edukad, tänaseks on olemas nii linnavõimude toetus kui ka järjest laienev avalik tähelepanu. Eestis toimub sellel aastal Teeme Ära talgupäev 1. mail. Kohalike ettevõtlike inimeste juhtimisel võetakse rohkem kui 800 erinevas paigas ette nii külaplatside kui metsaradade korrastamisi ja koristamisi, tuuakse päevavalgele ja tehakse korda kümneid muinsusmälestisi ning tegutsetakse ühiselt Eesti erinevate paikade puhtamaks ja ilusamaks muutmise nimel. Kõikide üles seatud talgutega on aprillikuu jooksul võimalik tutvuda talgute kodulehel www.teemeara.ee ning ennast kõige toredamasse paika talgulisena kirja panna. Rohkem infot prügikoristusaktsioonide ja nendega seonduvate arengute kohta erinevates maades leiab võrgustiku kodulehelt www.letsdoitworld.org