arvamus.postimees.ee	 Hanna Ernits: värsked muljed Eestist lääne poolt OECD ja eurotsooniga liitumine ei muudaks minu julgust oma maast kõneleda karvavõrdki. Seda on mul küllalt. Läinud aasta septembris võtsin suuna Prantsusmaa peale ja nüüd tudeerin Pariisi 10. ülikoolis magistrantuuris sotsioloogiat. Tagasisidet oma päritolule saan siin õige tihti ja lugedes Abdul Turay arvamsartiklit 21. juuni Postimehes, tundus paslik lisada omaltpoolt killuke suurde pilti. Oma päritolu selgitamine ja Eesti tutvustamine kuuluvad siin minu põhitegevuste hulka kui hingaminegi. REKLAAM Nõustun Iivi Anna Massoga, et suures osas see, millised eestlastena oleme ja kuhu kuulume, kas Põhja- või Ida-Euroopasse, sõltub just sellest, kas ja kuidas teised maad selle kuvandi omaks võtavad. Toon välja nelja sorti tagasisidet eestlaseks olemise kohta, mida ma kõige enam Prantsusmaal kohanud olen. Pika, heledapäise ja heleda nahaga torkan üldises veidi tõmmumas pruunisilmses Pariisi inimmassis paratamatult rohkem silma. Tavapärane rahvuste galerii, mida mulle külge poogitakse, on venelanna, sakslanna, rootslane ja idaeurooplane. Poolakas ja brasiillane (?!) harvem. Asjatundmatu «Ahah eestlanna, et siis venelanna?» Rohkelt tagasisidet oma rahvusele saan «inimestelt tänavalt», sealjuures juhuslikult kellegagi ülikooli restoranis, ühiselamus, tänaval või kusagil mujal avalikul pinnal kokku sattudes. Kord, kui läksin Eesti instituudi maja otsima ja üritasin selgeks teha, milline ehitis tupiktänavas endas Instituuti peidab, astus üks härra kõrvalt restoranist lähemale, et mulle abi pakkuda. Pariisilikult loomuliku jätkuna uuris ta kust olen pärit ja ilma et ma midagi oleks öelnud, küsis: «Kas oled venelanna?». «Ei eestlanna.» «No aga ikkagi, see on ju põhimõtteliselt sama.» Instituut oli küll paraku juba suletud, aga tüütult abivalmis meesterahvas tegi mulle pakkumise tulla homme paar maja eemal asuvasse vene restorani. Seal olevat mingi suurepärane bänd esinemas. Muigasin ja lükkasin pakkumise viisakalt tagasi pikemalt selgitamata. Kui Eestil ja Venemaal vahet pole, küllap ta siis ka ei mõistaks, miks ma vabariigi aastapäeval vene trahteris lustida ei taha. Paar kuud tagasi otsisin tööd ülikooli kõrvalt restoranis töötamiseks. Ühe ladina kvartalis asuva itaalia pizzeria omanikust matsakas kreeka mamma põrnitses mind veidi tuhmi pilguga kui ütlesin, et olen eestlanna. Et segadusttekitavat vastust kuidagi oma maailmapilti sobitada, täpsustas proua, et kas venelannaga on tegu? Asusin tavapärasele selgitustööle, mille tulemus jäi sel korral eriti hädiseks. Kasutasin nimelt seekord selgituseks Baltimaade mõistet. Jätsin tavapärase Soome naabrina identifitseerimise sel korral kõrvale. Värsket infot Baltimaade näol oma peas usinalt töödeldes jõudis ta järeldusele, et see on siis kusagil Rumeenia ja Bulgaaria juures, jätmata mulle hetke edasi selgitada. Mamma orjapidajalikes kalduvustes veendusin paari päeva jooksul ja jätsin töö sinnapaika. Sealsamas restoranis toimus minu rahvuse äraarvamise mäng pidevalt. Sageli pakkusid kliendid, et olen Ida-Euroopast. Maiuspala asjatundlikele õppejõududele Sotsioloogia õppejõududega on oma rahvuse teemal muidugi kõige meeldivam suhelda. Põhjus selles, et kõik postsovetlikud riigid pakuvad siin palju huvi ja on alles avastamisjärgus. Loomulikult tunnevad nad konteksti paremini ja selle asemel, et mind venelaseks tituleerida, on pigem üllatunud, et ma ka vene keelt veel räägin (teades, et see praeguste noorte hulgas populaarne ei ole). Sotsiaalantropoloogia õppejõud Monsieur Combessie, kuuldes, et tulen Eestist ja Tartu Ülikoolist, võttis kohe Suudlevate tudengite skulptuuri poosi sisse, seistes ühel jalal, painutades oma kahemeetrist keha seljast nõgusaks ja hoides kujuteldavat vihmavarju käes. Ta oli Tartu semiootikutega ühes uurimisprojektis osalenud ja seminaril käinud. Minu juhendajal silmad lausa põlesid peas, kui arutasime mu uurimisteema üle - Eesti noorte identiteet ja emigratsioon. Kummaline oli kogeda sellist suhtumist. Eestis on see pigem kui üks mure, mis meedias iga natukese aja tagant esile tõuseb, kuid see ei tekita kelleski otseselt põnevust. Me ei näe noorte eestlaste emigratsiooni teemat distantsilt nagu prantsuse õppejõud seda teeb. Mitme õppejõuga suheldes on mul tekkinud küsimus, et kas Eesti teema oleks neile huvitav ja põnev ka siis, kui Eesti ei oleks olnud Nõukogude võimu all. Tundub, justkui kogu võlu ja väärtus seisnebki selles, et tegu on eksootilise postsovetliku riigiga. Üldiselt üritavad teadusasutused vältida Europe de l'Est (Ida-Euroopa – toim.) väljendi kasutamist ja on selle asendanud Centre d'Europe'iga (kesk-Euroopa - toim). Näiteks varem Ida-Euroopa mõistet sisaldanud uurimiskeskus nimetas end ümber Centre d'études des mondes russe, caucasien et centre-européen (Venemaa, Kaukaasia ja Kesk-Euroopa uuringute keskus – toim.). Ometigi ei tee seda kõik õppejõud. Seksuaalkäitumise sotsiaalantropoloogia loengus selgitas Pariisi staažikaim prostituutide uurija linna lähiajalugu mainides mitmel korral arvukaid noori Ida-Euroopa naisi, kes tulid Prantsusmaale prostituutideks. Justkui oleks see üks homogeenne idaeurooplaste mass, kes siia liikus. Rahvusvahelisi uuringuid läbi viiva kõnekeskuse juhataja vangutas pead mu tööleasumisel ja väitis, et nii eksootilist keelt nagu eesti keel neil veel olnud ei olegi, kuigi on teinud uurimusi enam kui 50 keeles. Nüüdseks olen tasapisi harjunud olema ka eksootiline maiuspala endiste Nõukogude Liidu riikide huvilistele. Uuenduslik Eesti eeskujuks teistele Ida-Euroopa riikidele Kord ühe rumeenia perega juttu vestes oli suur äratundmine, et ma ka «sealt ida poolt olen». Nad kirjeldasid vaimustunult, kuidas Rumeenias «Teeme ära» koristusaktsioon Eesti eeskujul toimus. Eesti kui inspiratsiooniallikaks olemist olen märganud ka teiste riikide puhul. Hetkel rahvusvahelises kõnekeskuses töötades on moodustunud minu ellu huvitav Balti naiste grupp: leedukad, lätlased ja mina ainsa eestlasena. Oleme omavahel arutlenud Balti identiteedi üle. Kõik me tunnistasime, et tunneme teisi Balti riike üsna kehvasti ja erilist läbikäimist justkui ei ole. Ma olin nende jaoks esimene eestlane, kellega nad lähemalt tuttavaks saanud ja ka leedukad olid lätlastele esimesed naabermaa tuttavad ning vastupidi. Esimese kursuse teatriteaduse tudeng, lätlasest Maruta loetles, mida ta Eesti kohta teab: «Teie president kannab alati kikilipsu, Kalevipoega tean, Saaremaa ja Hiiumaa on suurimad saared ja rahvusjook on kali, teil on internet kõikjal ja lähete eurole varsti üle». Nii lätlased kui leedukad tõid välja, et mõlemas riigis nähakse Eestit kui eeskuju. Eestlaste Skype, müstiline kõikjale ulatuv internet, uuem ja puhtam ühistransport (mis oli mulle üllatuseks), kõrgem elukvaliteet. Ühesõnaga sama perspektiiv, mida meie kasutame Soome seiramisel ja endaga võrdlemisel. Lausa kohmetuks tegev oli näha nende siirast alt-üles suhtumist. Nad ei häbenenud seda väljendada. Mina olen aga tajunud Lätit-Leedut pigem võrdsemate partneritega. Justkui me kolmekesi ühes korvis istudes vaatame innukalt Soome ja Rootsi suunas. On aga tunda, et Lätile-Leedule oleme meie tõeline arenguetalon. Märgates, kuidas me Pariisis Balti naistega kokku hoiame, võib öelda, et ühine ajalugu ja sarnane maailmanägemine võimaldab ka praegustel Balti riikide noortel omavahelist huvitavat ja avastuslikku suhtlemist. Hiljutises Kuku raadio «Keskpäevatunnis» arutasid Ainar Ruussaar ja Rein Kilk, miks ei ole eestlastel tihedat suhtlemist Läti ja Leeduga. Leian, et ehk on üks põhjuseid ka meie haridussüsteemis, mis keskkooli tasemel hoiab kurssi eelkõige lääne suunal, väärtustades vanu ja suuri kultuure ega pööra tähelepanu meie idapoolsemate naabrite kultuuriruumi tundmaõppimisele. Justkui oleks see midagi vähem väärtuslikku ja milles meie juba arengus ees oleme. Arvan, et selline tung iga hinna eest läänestuda ja idale vastanduda võiks aastaks 2010 juba rahunenud olla. Areneme ju niigi kiiresti nagu seda teiste baltimaalaste imetluski meile näitab. Kusjuures, üks esimesi teemasid, millest esmakohtumisel rääkima sattusime oli - kas meie vanemad seisid balti ketis. Olen Arvo Pärdi rahva seast Mitmel korral olen oma rahvust nimetades saanud aga esimeseks reaktsiooniks hoopis midagi muud. Ühe loengukaaslase, tšiili noormehe Pablo esimene assotsiatsioon Eestiga oli: «Teil on helilooja Arvo Pärt. Ma kuulasin kord tšiili raadiost saadet, mis oli Pärdile pühendatud ja pärast seda olen Eestisse tahtnud minna.» Tema ainus takistus senimaani oli kartus, et prantsuse ja hispaania keelega ei saa ta seal hakkama, sest inglise keelt ta ei räägi. Teine kord: sügisel esimeses kaasaegse tantsu trennis ennast tutvustades teadis koreograaf Eestile mõeldes esimese asjana Arvo Pärti. Pean tunnistama, et Pärti kuuleb tõepoolest Pariisis sageli. Lähiminevikust meenub kaasaegse tantsu festival aprillis, kus noored prantsuse tantsutudengid liikusid «Fratrese» saatel ja üleeile Yves Saint Laurent'i elutööst näitusel Le Petit Palais's vaatasin videot tema elust, mida saatis samuti Pärdi looming. Lõpetuseks Märkan, et kahel juhul olen olnud veidi häiritud minu rahvusest rääkimisel. Nii esimesel juhul, kui olen sattunud rääkima kellegi ebapädeva ja mind venelaseks tembeldava inimesega kui ka teisel juhul, kui vestlen ajalugu hästi tundva inimesega, kel lööb silm särama endise väikese nõukogude riigi esindajat nähes. Selles ju ei seisne ometi Eesti väärtus! Kui aga sõna «Eesti» seostub teise rahvuse esindajale Arvo Pärdi, «Teeme ära!», Skype'i, mõne teadusprojektiga või millegi muuga, mille eestlased LOONUD on, tunnen uhkust ja meel on rõõmus.