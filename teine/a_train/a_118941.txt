www.advent.ee	 Kristuse päevil oli Palestiinas keegi üksik mees. Ta oli linnast välja aetud, eemal kodust, eraldatud sõpradest ja kõigist oma armsatest. Tal ei olnud enam sõpru. Ta oli ühiskonna heidik, räpane, sassis juustega. Tema riided olid räbalad, tema nahk oli haigusest söödud ja osa tema kehast hoopis kadunud. Ta oli kogu Idamaa ühe laastavaima haiguse ohver. Tal oli pidalitõbi! See mees istus teepervel, väljendades oma haledat seisundit hüüdega: “Roojane, roojane!” Kuid ta kuulis Jeesusest ja sellest, kuidas Ta äratas surnuid, avas pimedate silmi, andestas inimestele nende patud. Patt oli nakatanud sellegi mehe südame. Kas Jeesus võis tema heaks midagi teha? Mees mõtles ja kaalutles, tegi plaane ja lootis, kuni ühel päeval hakkas ta teed mööda järve äärde komberdama. Ta nägi suurt rahvamassi Jeesuse ümber. Rahvahulga juurde jõudnud, nägid teda välimises reas olevad inimesed, kes taandusid hirmunult ja hakkasid karjuma, et ta lahkuks. Seda juhtub korduvalt ka tänapäeval. Pea meeles: on loomulik, et inimene, kes meeleheitlikult tähelepanu vajab ja seda otsib, tõrjub teised inimesed eemale. Kuid ta ei tõrju kunagi Jeesust Kristust – mitte kunagi! See mees tuli rahvasumma juurde. Teda oli ära aetud, kuid teda ei suudetud peatada. Rahvahulk taandus hirmus tema ees, kuid taandudes tegid nad talle teed Jeesuse juurde. See vaene mees tuli ja langes Jeesuse ette silmili maha. Sealsamas tolmus ütles ta: “Issand, kui Sa tahad, siis Sa võid mu puhtaks teha.” Ta oli proovinud kõike! Ta oli proovinud arste, ta oli proovinud tahtejõudu, ta pidi proovima “proovimist”. Ta proovis sõpru, kes ta lõpuks maha jätsid. Ta oli proovinud kõike, mida teadis, kuni talle oli jäänud veel ainult üks võimalus. “Issand, kui Sa tahad, siis Sa võid mu puhtaks teha.” Otsekohe tulid üle Jeesuse huulte sõnad: “Ma tahan, saa puhtaks.” Ja otsekohe sai ta terveks! Süda, mis on ikka veel võimetu headuseks, kuid on võimeline armastuseks, on vastu võetud. Jumal võtab inimese vastu mitte sellepärast, kes ta on, vaid sellepärast, kelleks Jumal näeb teda saavat läbi Jeesuse Kristuse heatahtlikkuse.