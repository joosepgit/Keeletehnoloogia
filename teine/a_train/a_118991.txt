arvamus.postimees.ee	 Lugejate kirjad Mind kui endist eesti keele õpetajat häirivad väga raadios ja televisioonis sõnavälte väärtarvitused. Näiteks hääldatakse sõnad pilved ja taimed III vältes, kohanimi Tõrva aga algvormis III vältes. Teame, et just vältevaheldus lisab meie keelele kõla. Meedias ei järgita enam ammu ne- ja s-sõnade mitmuse osastavat määravaid reegleid. Keel on küll elav organism, mis aeg-ajalt muutub, kuid vajab siiski norme. Meie keele reegleid pole õigust muuta isegi mainekatel mitte-eestlastest kirjameestel, seda tehku eestlased ise... Väikerahvana tunneme muret oma emakeele väljasuremise pärast. Vene võimu ajal oli meil inglise keele oskajaid vähevõitu. Taasiseseisvunud Eestis on selles toimunud murranguline muutus. Siin peitubki ilmselt üks põhjustest, miks nüüd püütakse ingliskeelseid väljendeid ülearu tarvitada. Kõnelgem siiski puhtas eesti keeles, meil on ju rikkalik sõnavara. Heinrich Oja, Mustla, Viljandimaa Sigaret ja valge kittel Minu armas abikaasa suri liig vara tubaka liigtarvitamise tõttu. Ott Tammik kirjutab (PM, 22.07) suitsu sundusest. Ta hoiatab agressiivse suitsetamisvastase kampaania eest. Käies linnas, näen kõikjal suitsetavaid tütarlapsi, põhikooliõpilasi; kuid väga arvukalt on suitsetajate hulgas valge kitli kandjaid, näen neid Mustamäe haigla seinte ääres. Kas siis juba meditsiinikoolist tullakse selle sundusega – kas õppeasutuse kaader ei suuda ega pinguta kellegi veenmiseks. Mu meelest on meilgi agressiivne propaganda, aga hoopis suitsetamise toetuseks. Elge Kask, Harjumaa Õiglased ja ebaõiglased kärped Jah, riigieelarve tulude-kulude tasakaalustamine on vajalik. Ei saa aru, miks peab seda tegema nende inimeste arvelt, kelle sissetulek on niigi väike. Lugupeetud riigikogu liikmed. Kui te soovite, et rahvas teid toetaks ka järgmistel valimistel, palun vähendage enda töötasu ja lõpetage lisahüvitiste maksmine, sest teie sissetulekud ei vasta praegusele majandusolukorrale. Elatusraha maksustamine sotsiaalmaksuga on vastutustundetu.