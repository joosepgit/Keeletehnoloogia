arvamus.postimees.ee	 Marlen Rein: hõise enne õhtut Naftakompanii British Petroleum teatas eile rõõmsalt, et puuraugu sulgemisel on jõutud olulise etapini ja kõik toimib. Ega keegi seda uudist ilmselt eriti tõsiselt ei võta. REKLAAM Olukorda võiks võrrelda muinasjutuga, kus pidevalt valetavat poissi lõpuks enam keegi ei usu. Siiski julges BP hoolimata pidevatest äpardustest enne puuraugu lõplikku sulgemist hõisata, et nad suutsid lekke edukalt pidurdada. Edukalt? Kahtlen, kas kolm kuud randades kleepuvatest naftavaipadest piinlevaid loomi ja linde päästnud inimesed, oma sissetulekust ilma jäänud kalamehed ning iga päev broneeringute tühistamistest kuulvad hotelliomanikud seda kordaminekuks nimetaksid. Selge see, et läbi aegade suurima naftareostuse likvideerimine võtab aega. On aga hämmastav, kuidas suudab üks suurfirma sellest jagusaamiseks end niivõrd halvast küljest näidata. Selle asemel et vaikselt oma süüd tunnistada ja reostuse kõrvaldamisega tegeleda, otsustati minna kergema vastupanu teed ning enda toimekamana näitamise eesmärgil näiteks mõningaid fotosid töödelda. Rääkimata vale informatsiooni jagamisest. Vanasõna parafraseerides võiks öelda, et ega BP lekkivast puurkaevust kunagi head naftat saa.