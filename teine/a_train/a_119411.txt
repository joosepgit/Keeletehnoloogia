arvamus.postimees.ee	 Martin Kala: Eesti otsib supersaadikuid Aasta 2007 pronksöö, küberrünnakud, Gruusia šokeerivad sündmused ning rahaturgude kriis tõestasid, et Eesti osalus aktiivses eurotöös on äärmiselt vajalik. 2008. aastal tuleb EL kaasata ka siseprobleemide lahendamisse, kuid meie suuremate erakondade valimisplatvormid paigutasid viimanegi kord Euroopa välispoliitika valdkonda. REKLAAM Sellest tulenevalt soovime saata Euroopasse Eestit esindama kärehäälseid välispoliitikuid, kes «saaksid globaalsel infoturul löögile», nagu Mutt kirjutab. Kas jutt käib Euroopa Parlamendist? Kahtlen, kas selle institutsiooni vaba mikrofon on tõesti tasuta meediakanal Eesti asja vedamiseks Euroopas. Europarlamendi saadikud ei käi end seal läbi murdmas, vaid ajavad Euroopa asju, sest Euroopa tähendab ka Eestit ja vastupidi. Isegi kõrgeima euroametikohaga eestlane, Euroopa Komisjoni volinik ei esinda oma liikmesriiki, vaid eurooplaste huve üldiselt. Tegudes-toimingutes esindab meid Euroopa Liidus ikka Eesti valitsusmasin. Seda teeb ta töögruppides, kus meie ametnikud memorandumeid koostavad, või Euroopa Nõukogu ümarlaua taga. Eesti asjaga tegelevad ka institutsioonide juurde akrediteeritud saatkonnad ja Eesti esindused. Eriti fenomenaalne on see, kui mõni Eesti-sugune väikeriik saab euroliidu eesistujamaaks, sest siis on tema välispoliitiline roll maailmas korraks sama suur kui temast mitu korda suurematel liidupartneritel tavaliselt. Ma ei vaidle vastu, et ka eurosaadikud esindavad oma riiki, kuid see on tihti pigem sümboolne. Suuremaid küsimusi, kus esimese mandaadi saanud Eesti saadikud on pidanud oma riigi eest seisma, võib ühe käe näppudel kokku lugeda. Näiteks Läänemere strateegia ellukutsumine, mille idee ja täideviimise taga seisis üks saadik, kes on praeguseks parlamendist lahkunud. Eesti resolutsiooni koostamisele ja Eesti-teemalise arutelu ettevalmistamisele EP täiskogule panustasid oma fraktsioonides kõik kuus. Tänu mõnede tööle võrdsustatakse nüüd kommunismi kuritegusid natsismi õudustega, olgugi et siin pole tegu otseselt Eestit puudutava küsimusega. Ka tõestasid idaeurooplased töötajate lähetamise ja teenuste direktiivi vaidlustega omavahelist solidaarsust ja seda, et suudavad olla vajadusel poliitiline mootor. Kuid üldiselt valitseb kojas rahulikum õhkkond, sest suured küsimused ei kuulu kaasotsustusmenetluse alla ning Euroopa Parlamendilt võidakse nõu küsida ainult viisakusest, kui sedagi. Seega tuleks saadikutel tegeleda peamiselt sellega, mida nad oskavad ja milleks neid väga vaja on: selgitada oma kodanikele veel ja veel, mida Euroopa endast siiski kujutab. Teame, et europarlamendil pole reaalset võimu ning seal toimuv jääb jututoaks, kuid Eesti ajaleheveergudel mõjub «jututuba» alati kerge negatiivse alatooniga. Olgugi et esindajatekoda saab Lissaboni leppega paguneid juurde, ei hakka ta kunagi olema tõeline seadusloomekogu klassikalise parlamentaarse süsteemi järgi. EP jääb klubiks, mis baseerub pehmemõjupoliitikal, kus toimuvad diskussioonid ideoloogiate üle, antakse inimõigusauhindu ning mille töösõitudel ja delegatsioonides jutlustatakse maailmale Euroopa ideid, meie tõekspidamisi, euroopalikke väärtusi ning demokraatia väljavaateid. Saadikud investeerivad Euroopa poliitilisse kapitali. Kindlasti võivad kuus praegust Eesti saadikut väita, et Brüsseli töökogemus on muutnud nendegi arusaamu ja avanud silmad uutele ideedele. Seetõttu võikski neid sadu saadikuid kutsuda demokraatiaturistideks, kes oma ringi liikumisega levitavad kogemusi ja teadmisi Euroopast nelja ilmakaarde. Kust tuleb see, et erinevalt ülejäänud Euroopast pööratakse meil rohkem tähelepanu hard power’ile, mis hõlmab militaartegevust, majanduslikke instrumente, sanktsioone, blokeerimise poliitikat, vetosid, ja usutakse, et pehme mõjutamise ehk «jututoaga» kaugele ei jõua? Oleme veendunud, et Eesti on arenev ja euroopalik, ometigi tegeleme muudkui teadmatuse ja ükskõiksuse väljajuurimisega. Niikaua kuni Eesti argipäevas käibivad Euroopa Liidu tõelise tundmise asemel haledad anekdoodid banaanide ja odavate pesuvahendite eurostandarditest, kuni mõtleme Brüsselis töötavatest ametnikest ja spetsialistidest hapult kui raha mägedena kokku ajavatest ametnikest, pole mõtet otsida ka inimesi, kes meid seal hästi esindaks. Kas pole irooniline valida esindajad, et kutsuda neid siis «Brüsseli kunnideks», kes ainult mett lakuvad ja kodumaa käekäigule ei mõtle? Tänapäeva Euroopa Liit on kummardus nn Euroopa isadele ehk poliitikutele, kelle visa pealehakkamise tulemusena sündis sõjajärgne, vastupidav projekt. Need mehed suutsid oma kodupublikule selgitada Euroopa ühendamise ideed, mis – võite arvata – oli sõjajärgsetes emotsionaalsetes ühiskondades üsna mõeldamatu. Skeptilisest Eestist on saanud kõige euro-entusiastlikum just nimelt tänu eeskujudele, kes veensid rahvast euroopalikes eluvaadetes, Euroopasse kuulumise eelistes, selles, et «Euroopa» ei tähenda vaid geograafilist laiendit. Näiteks Lennart Meri, kelle jaoks oli lääs midagi palju rohkemat kui ilmakaar, Siim Kallase, Andres Tarandi, Mart Laari, Toomas Hendrik Ilvese, kuid ka Mall Hellami, Enn Soosaare, Jaan Krossi ja mitmete teiste töö ja juhtimise tulemusena on Euroopa tulnud meile kõigile lähemale. Kogemus eelmistelt eurovalimistelt, mis päädis ühe kandidaadi väga ülekaaluka valimiseduga, mis andis piisavalt hääli kolme mandaadi võrdlusarvuks, näitab, et Eesti otsib oma Jean Monnet’ suguseid poliitikuid ja avastab üha omaenda «eurooplasi». Kes on meie «Euroopa isad», Eesti Robert Schumann ja Jean Monnet, millised on meie Alcide de Gasperi, Konrad Adenauer, Paul-Henri Spaak ja teised mehed-naised, kes suudavad eestlasele Euroopa koju kätte tuua ja tänu omavahelisele soojale koostööle Eesti paremini maailmakaardile sobitada? Kas nad ei suudaks paremini rahvast Euroopa teemadel ühendada? Ja kas poleks just nemad enam ära teeninud töötamise Euroopa südames, mille teenisid välja oma tõsiste tegudega ammu enne valimisi? Selle asemel lennutatakse 2009. aasta eurovalimistele ilmselt kohale trobikond peibutusparte. Olen Mutiga nõus, et eurovalimised on eeskätt tähtsad meie eneseteadvuse aspektist, kas võtame riiki ja eurointegratsiooni tõsiselt. Ühiskondliku debati arenedes tekib minus aga rohkem veendumus, et saabuvate valimiste motivaatoriks on raha ehk eesmärk erakonnale võimalikult mitu mandaati skoorida.