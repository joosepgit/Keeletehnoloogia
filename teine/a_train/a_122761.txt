www.advent.ee	 Senjor Fermin Caballero istus ühel pühapäeva pärastlõunal elutoas, luges üht romaani, jõi ja kuulas raadiot. Ta oli oma naisega palju kordi tülitsenud ja tahtis nüüd lahutust. "Prohvetikuulutuse hääle" programm avaldas talle sügavat muljet ja ta palus Radio Escuela kirjakursust. Mõni päev hiljem, kui ta täitis tööülesandeid Panama valitsuse torusüsteemide inspektorina, vaatas ta üle üht Panama linna korterelamut, kus elas ka grupp meie naiskirjandusevangeliste. Omal ajal jõudis ta ka nende korterisse, seletas miks ta seal oli, sai loa edasi astuda ja kogu torusüsteemi uurida. Oli hiline reede pärastlõuna, peaaegu päikeseloojangu aeg. Töölistegrupi juht, senjora de Arriaga, tundis, et peaks paluma mehel päikeseloojangu palvusele jääda. Nii ta tegigi ja vaatamata sellele, et mehe näole tekkis veider ilme, kui kuulis sõnu "päikeseloojangu palvus", nõustus ta jääma. Nad lugesid piibliteksti ja palvetasid siis ning üks kirjandusevangelist palus oma palves Jumala õnnistusi ka senjor Caballerole. Pärast palvust oli mehe uudishimu lausa väljakannatamatu. Ta uuris neilt, mis organisatsiooni nad esindavad ja mida nad teevad. Naised vastasid, et on seitsmenda päeva adventistid ja jutustasid raamatutest, mida müüsid, kuid ütlesid ka, et ei soovi talle hingamispäeval raamatuid müüa. Nad selgitasid lähemalt oma tööd ja eesmärki. Palju sellest, mida nad rääkisid, meenutas mehele "Prohvetikuulutuse hääle" programmi ja õppetükke, mida oli õppinud. Ta päris, kas nad on kuidagi "Prohvetikuulutuse hääle" raadioprogrammiga seotud. Naised vastasid uhkusega, et on, ja mehe uudishimu kasvas veel kümnekordselt. Hiljem ostis ta peaaegu kõik raamatud, mida me hispaania keeles trükime ja kui teda kutsuti lihtliikmetest jutlustajate koosolekule Panama linna, oli ta nõus. Kui teised püsti tõusid ja jutustasid, kui palju hingi nad võita kavatsevad, tõusis ka tema ja teatas, et on endale 20-inimeselise eesmärgi seadnud. Kahjuks ei nõustunud ta naine, kes oli ühe teise kohaliku koguduse pastor, oma mehe äsjaleitud usuga ja avaldas kibedat vastuseisu. Kohkumatult otsustas mees ustavaks jääda ja olla seitsmenda päeva adventist. Palveta inimeste pärast nagu senjor Caballero, kes vajavad palju tuge. Neid on palju, üle kogu maailma. Samuti palveta Panama kirjandusevangelistide pärast. "Kui leiad viisi ja aja palvetada, leiab Jumal viisi ja aja vastata" (Ellen G. White, "Minu elu täna", lk 16).