arvamus.postimees.ee	 Paloma Krõõt Tupay: mille eest me vastutame Praegused riigikogulased määravad suuresti niikuinii ise oma palga, kirjutab advokaat Paloma Krõõt Tupay. REKLAAM Põhiseaduse § 75, selle väikese lause ümber on peetud nii tuliseid lahinguid, et kõik vaprad sõja- ja sõnamehed võivad nüüd väsinult oma mõõgad nurka panna. Nii ongi tulnud juriidiliste kaarnate aeg, see inetu surnukehade lahinguväljalt koristamine. Oleme harjunud meid, juriste, saatva halva mainega – vahest aga tasuks meelde tuletada, et meie ülesandeks ei ole mitte üksnes krüptiliste tekstide kirjutamine, nende küünlavalgel päheõppimine ning seejärel viimaste omavoliline tõlgendamine hämarates templites (ehk kohtutes). Head juristi ei iseloomusta see, et kõik tema otsused oleksid ümberlükkamatud, ning toimiva õigusriigi tunnuseks ei ole kõikide normide kehtivus igavesti. Juristidel on aga vastutus hoida ja kasutada juurutatud (juriidilisi ning seega riiklikke) põhimõtteid oma parimate võimete järgi, tagades vajaduse korral nende parendamine. Palju on viimasel ajal olnud juttu seaduse tõlgendamisest ning olen kuulnud selle kohta nii mõnegi sarkastilise märkuse. Et kui kõike võib tõlgendada, siis saab ka punast ja rohelist valgusfoori omal soovil interpreteerida, märkis teravmeelselt üks rahvaesindajatest Toompeal. Ei saa, on ainuõige vastus. Õiguse tõlgendamine on teadus, mis lähtub juriidilistest printsiipidest ning reeglitest ega allu üksikisiku omavolile. Ägedas tõlgendamis-lahinguhoos paragrahv 75 sõnastuse ümber tekib vahel tunne, et nii mõnelgi asjatundjal on ununenud juristi esimene ülesanne, analüütiline mõtlemine. Enne kui saame hakata mingit sõna, lauset või mõistet tõlgendama, tuleb kindlaks teha, kas tegemist on üldse tõlgendamist vajava sättega. Tõlgendamise piiriks on seaduse sõnastus. Tõlgendamise kui tähenduse täpsustamise vajadust ei ole juhul, kui kasutatav väljend on ühetähenduslik (vt ka Aulis Aarnio «Õiguse tõlgendamise teooria», Juura 1996). Meie riigi seadus ütleb, et punase valgusfoori all tuleb tavasituatsioonis seisma jääda. Kas sõna «sätestab» paragrahvis 75 on ühetähenduslik? Jah. Sätestama, ütleb ÕS, on juriidiline väljend ning tähendab normdokumendiga kindlaks määramist ehk ettekirjutamist. Seega tähendab «sätestama» tavatähenduses nii vähendamist kui suurendamist, samuti külmutamist – sama kehtib sõna «muutmine» kohta, mis ei ütle midagi muudatuste liigi kohta (nt kas suurema või vähema poole). Kas siis on sätte kitsendav tõlgendamine kui keeld tõsta riigikogu liikmete palkasid vastuolus (juriidiliste) tõlgendamise põhimõtetega? Põhimõtteliselt, aga... ütleb jurist. Suur osa õigusteadlasi on seisukohal, et erandkorras on võimalik tõlgendada normi sõnastusest kitsamalt (nn teleoloogiline reduktsioon) juhul, kui esineb nn varjatud seaduselünki ehk kus seadusandjal on mingi reguleerimist vajav olukord «kahe silma vahele» jäänud – tingimusel, et interpretatsioon ei astu otsesesse vastuollu normi sõnastusega ning vastab sätte eesmärgile. Kas paragrahvis 75 esineb selliseid varjatud seaduselünki? Julgen väita, et ei. Kui seadus ütleb, et riigikogu määrab ja muudab järgmise koosseisu liikmete töötasu, siis seaduse tekstist ei saa välja lugeda muud, kui et ühe perioodi riigikogu koosseis ei tohi sätestada temale endale kehtivaid palgamäärasid. Ma ei ole näinud materjale ega lugenud sõnavõtte, millest nähtuks, et praktilises või juriidilises kasutuses oleks välja arendatud seaduse kitsendav tõlgendamine või et sellega oleks seotud seesugune ajalooline eesmärk. Jätan kommenteerimata õiguskantsleri seisukoha, et kuna igaühel on õigus loobuda oma põhiõigustest, siis võivad ka riigikogu liikmed loobuda oma palga tõstmisest. Igal juhul sisaldab selline väide normi interpreteerivat seisukohta, et riigikogulaste palga tõstmine puudutab ainult viimaste õigusi. Tavapäraselt on aga palga saamine lahutamatult seotud väga mitmesuguste kohustustega. Kas palgamäär on põhiõigus? Ja mis veel mõtlema paneb: riigikogu kohustuste hulka kuulub otsustada riigikogulaste tasustamise üle. Riigikogu liikme staatuse seaduse § 29 järgi on riigikogu liikme palk keskmise palga korrutis, mis omakorda oleneb mullidest, buumidest, surutistest ja muudest ettenähtamatutest asjaoludest. De facto oleneb rahvaesindajate palgatõus, -külmutmine, ja -vähendamine niisiis ühest koefitsiendist, mis riigikogulaste (koosseisust olenemata) mõjule ei allu. Ehk tasuks raisata mõni mõte selle seaduse õiguspärasusele – üksikasjalikkusele ja täpsusele. Põhiseaduskomisjoni esimees Väino Linde ütles eelnõu lugemisel, et omaenda palga küsimustega tegelemine vaevalt et mõjub riigikogu autoriteedile hästi. Aga kui riigikogu otsustaks seista oma palga eest, võtaks endale kohustuse õigustada oma palgamäära? Olgem ausad, see, kas riigikogu kehtestab palgamäära selleks või järgmiseks perioodiks, on viigileht. Keegi ei lähe riigikogusse selleks, et sealt nelja aasta pärast jälle ära tulla. Ning kui ta peakski olema sunnitud seda tegema, siis jääb ta truuks oma parteile ning fraktsioonile, ja ehk teda valitakse siis teine kord jälle... Paragrahvi 75 teise lause osa ei muuda fakti, et riikogulased määravad endile ise palga. Riigikogu autoriteet hõlmab selle kohustust olla aus iseenda ja valijate vastu; ja vajaduse korral leida vajalik enamus põhiseaduse muutmiseks ning vastutada oma otsuse eest. Saksa Föderaalne Konstitutsioonikohus (Bundesverfassungsgericht; BVerfGE 40, 296) on oma parlamendiliikmete tasustamise korra kohta kirjutanud järgmised kõrva taha panemist väärivad sõnad: parlamentaarses demokraatias on tavapärane, et parlamendi kohustuseks on otsustada omaenda palkade üle. Ning just siin saab nähtavaks demokraatia ja õigusriigi põhimõte, mille kohaselt seadusandlikku protsessi tuleb korraldada avalikult ning kodanikele mõistetavalt. Otsus tuleb võtta vastu ainuma tõhusa kontrolli – avalikkuse – silma all. Parlamentaarse demokraatia nurgakiviks on rahva usaldus tema vastu, mille eelduseks on seadusandliku protsessi ning tulemuste läbipaistvus.