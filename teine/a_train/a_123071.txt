arvamus.postimees.ee	 Juhtkiri: «Vaba» vallameedia Tänasest Postimehest saab lugeda, et Viljandimaal Tarvastus vallavanema ametit pidav reformierakondlane Mairot Paks korjas kokku vallalehe tiraaži, pidades valimiseelse numbri sisu ebaeetiliseks. Mitte just nii äärmuslikke, kuid siiski samalaadseid teateid on viimastel nädalatel tulnud mitmest teisestki omavalitsusest. Küll on kohalikku võimu kriitiliselt suhtuvate artiklite avaldamisest hakatud ära ütlema, küll pole avaldatud kõiki volikokku kandideerivaid nimekirju, ehkki esialgu seda lubati, ja nii edasi. Tegelikult pole sellistes sõnumites midagi iseäralikku ega üllatavat. Vallalehti antakse välja omavalitsuste kulu ja kirjadega ning olemuslikult on need infolehed, kus ilmuvad näiteks volikogu otsused, aga ka kohalikku pisireklaami jms. Siiski poetatakse igasse numbrisse kamaluga kallutatud tekste, mis kohati, eriti valimiste eel, puhtaks võimulolijate propagandaks muutub. Kui rahastajale mingi materjal ei meeldi, siis see lihtsalt ei ilmu ja kogu lugu. Sellele, et lehte rahastab maksumaksja, vaadatakse läbi sõrmede. Kahjuks on poliitiline kultuur siin täpselt sellisel tasemel, nagu ta on. Juhtub, et valimistel lubatakse propagandale lõpp teha ja võimupiruka juurde pääsedes tulebki muutus… Vallaleht vahetab värvi ja asub kiitma neid, kes seni olid põlu all. Propaganda jääb. Rahva raha eest tehtava väljaande põhiline eesmärk peaks siiski olema teabe jagamine. Muidugi võiks vallavalitsus teha seda ja ka kohalike elanikega avalikult suhelda näiteks valla veebilehe kaudu. Paraku pole kodune internetiühendus Eestis igal pool võrdsel tasemel kättesaadav ja kaugeltki mitte kõigile jõukohane. Seepärast säilitavad valdade infolehed ilmselt aastateks oma koha. Selle sajandi esimese kümnendi keskel, kui vallad oma infolehti üldise jõukuse kasvades järjest paksemaks ja värvilisemaks tegid, leidus neid, kes hakkasid rääkima omavalitsusmeediast kui nii-öelda uuest avalikust meediast, millel võiks olla eneseregulatsioon ja head tavad. Lehetoimetajatele korraldati isegi seminare ja teabepäevi. Paraku näitab praktika tänavuste valimiste eel selliste juttude utoopilisust. Vähemalt praeguse otsese rahastamisskeemi alusel jäävadki need lehed võimumeeste käepikenduseks. Ja nii tuleks võimalikul lugejal neid ka võtta. Kui lugeja soovib aga tõelist kohalikku ajakirjandust, siis Eestis ilmuvad maakonnalehed, mis enamasti on heal tasemel. Omavalitsusjuhtidele võiks aga soovitada, et ebameeldivuste vältimiseks võiks vähemalt kolm kuud enne valimisi valla infolehte mitte välja anda. Kui see üldse mõistlik kulutus on.