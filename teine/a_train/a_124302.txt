www.advent.ee	 "Kirjanduse tutvustamise töö, kui seda õigesti tehakse, on kõrgeima klassi misjonitöö" ("Kolportööritöö", lk 6). Terry Goltz oli Suur-Sidney Liidu juht Austraalias, kui sai selle kogemuse. Laseme tal endal jutustada: "Mind kutsuti jutlustama ühte meie kogudusse Mt. Druittis. Pärast tervitust teatas kogudusevanem: "See on kirjandusevangelistide kogudus." Kirjandusevangelist Graham Stewart alustas umbes neli aastat tagasi siin piirkonnas tööd ning leidis paljusid, kes olid sõnumist huvitatud. Peter Branster, lihtliige, viis koos Stewartiga ellu evangeeliumiprogrammi. Selle tulemusena ristiti viis inimest ning leiti lisaks hulk huvitatuid. Järgneva kahe aasta jooksul ristiti veel üksteist. Siis määras Suur-Sindey liit 1988. aastal pastor Graham White'i kirjandusevangelistide loodud kontakte edasi arendama. Kui kogudus kasvas, sai selgeks, et on vaja veel teist töö jätkajat. Praegu korraldavad kaks töölist piibliuurimisi – kahekümne neljas kodus neljakümne üheksale inimesele. Umbes pooled neist käivad praegu kirikus. Kirjandusevangelistide töö tulemusena ristitud inimesed ootasid rõõmuga seda, et saavad omaenda kiriku, kus Jumalat ülistada. Sobiva koha leidmine osutus imeks. Graham läks kõigepealt baptistide jutule, sest neil oli selles piirkonnas üks kasutusel mitteolev kirik. See ei õnnestunud. Ta võttis ühendust ühe teise kirikuga, kuid sedagi edutult. Pärast paljusid palveid kohtas ta raamatuid esitledes presbüterlasest meest, kes oli lähedalasuvas kogukonna keskuses koos käiva väikese grupi liige. Ta julgustas Grahamit seda kohta uurima. Graham läks keskuse eest hoolitseva komitee jutule. Ka üks teine grupp soovis saali laupäeva hommikuteks üürida. Kui komitee kuulis, et Graham vajab seda kirikuteenistusteks, ütlesid nad: "Just seda on meie piirkonda vaja. Kuna te teete kogukonnas palju tööd, võite saali saada 15 dollari eest päevas." Tõeliselt hea tehing! Võid Grahami heameelt ette kujutada. Sellest väikesest algusest alates on kogudus jõudnud kaheksakümne-üheksakümne kohalkäijani igal hingamispäeval. Enamik neist on kirjandusevangelistide tuttavad. Vaid kahe aasta jooksul on kuuest koguduseliikmest saanud kirjandusevangelistid. Teised piirkonna adventkogudused toetavad seda kirjandusevangelistide kogudust jõu ja julgustusega." Meie raamatud leiavad oma tee tuhandete, jah, miljonite kodudeni üle kogu maa. Need on külvatud seemned, mis ootavad aega idaneda ning kasvada. Palvetagem täna nende inimeste pärast, kelle kodus on tõde ning kes seda tõenäoliselt isegi ei mõista. Palveta, et nad tunneksid soovi neid raamatuid avatud meelega lugeda ning leida pääste endale ja oma perele.