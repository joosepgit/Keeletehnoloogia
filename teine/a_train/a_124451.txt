www.advent.ee	 "Kui kaunid on nende jalad, kes kuulutavad head rõõmusõnumit" (Roomlaste 10:15). Pattisonid olid tavaline perekond – mees, naine ja üks laps. Nad olid kristlased, kuid ei käinud eriti regulaarselt kirikus. Ühel päeval kõlas nende uksel koputus. Ainult pr Pattison oli kodus. Ta avas ukse ja leidis sealt kaks kohvritega sõbralikku härrasmeest seismas. Ta kutsus nad sisse, mõistmata, et see külastus muudab kogu tema ja ta perekonna elu. Need kaks meest olid kirjandusevangelistid. Nad esitlesid pr Pattisonile kauneid kristlikke raamatuid ning ta ostis mõned. Eriti meeldisid talle "Piiblilood", mis oli tol hetkel ta kümneaastasele pojale täiuslik lugemismaterjal. Kuid "Piiblilugudega" sai ta kaasa ka teise raamatu, "Suure võitluse" – see oli osa tehingust. Ta oli oma raamatute pärast elevil. Igal õhtul luges pr Pattison oma pojale "Piiblilugudest" jutustusi. Umbes kaks aastat hiljem ärkas ta ühel ööl. Talle tundus, nagu oleks hääl talle öelnud: "Loe seda sinist raamatut, mille koos "Piiblilugudega" said. Ta ei suutnud seda mõista. Tal ei olnud tegelikult erilist huvi selle sinise raamatu vastu. Miks ta seda lugema peaks? Kuid see hääl muudkui kordas talle, et ta seda raamatut loeks. Pr Pattison võttis riiulilt raamatu ning asus lugema. Peagi oli tal nii huvitav, et ei suutnud raamatut enam käest panna. Kui ta abikaasa hommikul tööle läks, jätkas naine lugemist. Ta unustas kõik enda ümber. Oli juba hiline pärastlõuna, kui ta abikaasat töölt tulemas kuulis ning mõistis, et voodid olid veel tegemata, toit polnud valmis ning kõik muud toimetused hooletusse jäetud. Raamat oli köitnud kogu ta tähelepanu. Ta avastas tõe tõelise hingamispäeva kohta ning otsustas selle kohta rohkem välja uurida. Nii läks ta oma koguduse pastori juurde, kuid too ei osanud teda aidata. Ta läks teiste koguduste pastorite juurde, kuid ka nemad ei osanud erilist abi pakkuda. Siis võttis ta telefoniraamatu ning leidis nime "Seitsmenda Päeva Adventistide Kogudus". Ta helistas kohe. Ta pidi oma paljudele küsimustele kohe vastused saama. Pastor Brian Sterley, kohalik jutlustaja, tuli selsamal pärastlõunal. Pr Pattison suutis vaevu uskuda, et keegi nii väga hoolib, et nii kähku pärast kõnet kohale tuleb. Oma pastoriga oli ta nädal varem kokku pidanud leppima. Pärast piibliuurimisi tulid Pattisonid ristimisele. Nad rõõmustasid tões, mida õppisid, ning tänasid Jumalat, et Ta oli need kaks kirjandusevangelisti nende juurde saatnud. Nagu Pattisonid, avastavad paljud inimesed meie raamatutes Jumala ja tema tõe. Issanda teener ütles, et "peagi pöördub päevas enam kui tuhat, kellest enamik võib öelda, et jõudsid esimeste veendumusteni meie trükiseid lugedes" (Ellen G. White, "Kolportööritöö", lk 151). Just see ongi täna toimumas – enam kui tuhat iga päev!