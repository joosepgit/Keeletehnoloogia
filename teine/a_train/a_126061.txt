www.advent.ee	 "Õnnis on igaüks, kes kardab Issandat, kes käib tema teedel" (Psalm 128:1). R. C. Thomas oli enamiku oma elust kirjandusevangelist. Järgnev on üks tema mitmest kogemustest selles raamatus. "Ma olin parajasti külastamas ühte tagasihoidlikku maamaja, kus ei tundunud kedagi kodus olevat. Mu ingel vist mõjutas mind minema tagaaeda. Kui ma aias-olevast väikesest kuurist mööda kõndisin, märkasin akent ja selle kaudu nägin kuuris üht meest, kelle kaunis valgete juustega pea oli palveks kummardatud. Ma ei unusta kunagi seda vaatepilti. Koputasin vaikselt uksele. Pärast lühikest tutvustust nägin kohe, et ta ei kavatse raamatuid osta, nii et saatsin üles väikse palve: "Issand, aita mul midagi selle mehe heaks teha, enne kui lahkun." Siis hakkas ta rääkima: "Noormees, ma tahaksin teile midagi tõsist öelda ja ma loodan, et ei solva teid. Kui käite ringi ja teete oma tööd, nagu te seda teete, peaksite esmalt oma Piiblit uurima ja inimestele tõtt rääkima. Vaadake, noormees, te õpetate inimestele, et tuleb pidada valet päeva. Issanda päev on hingamispäev, mitte pühapäev." Ma küsisin: "Kust te seda õppisite?" "Ma olen oma Piiblit uurinud," ütles ta. "Mul on lisaks ka üks raamat, "Suur võitlus"." "Ka mina olen hingamispäevapidaja," kinnitasin mehele. "Ka mina leian Piiblist sellesama tõe ja ka mina armastan sedasama raamatut, "Suurt võitlust"." Ta tundus jahmunud. "Lubage ma ütlen teile veel midagi, noormees," lisas ta. "Kui Jeesus tuleb, leiab Ta eest mitte tohutu hulga, vaid väikese grupi inimesi, kellel on Tema usk ja kes peavad Tema käske." Ma segasin talle taas vahele: "Ma kuulun sellisesse gruppi. Järgmisel hingamispäeval tulen ma siiakanti tagasi, et selle grupiga kohtuda. Kas te sooviksite minuga tulla?" Siis nägin ta silmis tulukest. "Jah, miks ka mitte. See on liiga hea, et olla tõsi. Ma vist näen und. Kas on olemas selline grupp, millest ma pole midagi kuulnud?" Järgmisel hingamispäeval istusin selle armsa mehe kõrval väikeses grupis Ironwoodis, Michiganis. Ühel järgmistest hingamispäevadest ristiti ta pastori poolt. Kui ta veest välja tuli, nirisev ja tilkuv, tuli ta otse minu juurde ja surus mu kätt. "Nüüd olen ma õnnelik," ütles ta." On palju inimesi, kes on omaette, teadmatuses nendest paljudest vendadest ja õdedest Kristuses, kes samuti tões Jumalat teenivad. Paljudest neist ei saa me kunagi teada – näeme neid siis, kui nad on valmis Jeesusega Tema tagasitulekul kohtuma. Miljoneid tõega täidetud raamatuid viiakse igal aastal kodudesse ja keegi ei tea, mis iga raamatu mõjul lõpptulemusena sünnib. Üllatused? Ma olen kindel, et kirjandusevangelistid leiavad ühel päeval taevast eest palju üllatusi. Ma soovin olla seal, et kohtuda nendega, keda tutvustasin oma erilisele Sõbrale, Jeesusele. Kuidas on lood Sinuga? Täna palvetame "uinunud seemne" pärast paljude inimeste kodus. Palvetame, et miski puudutaks nende hinge ja mõjutaks neid lugema ning Jumala tõde avastama.