www.advent.ee	 Muutus, mis peab aset leidma inimsüdame loomulikes, päritud ja juurdeõpitud kalduvustes, ongi muutus, millest kõneles Jeesus Nikodeemusele: “Kes ei sünni ülalt, ei või näha Jumala riiki.”  Tegelikult ütles Jeesus Nikodeemusele: Sind ei aita väitlemine. Arutlused ei too valgust sinu hinge. Sa pead saama uue südame, muidu ei saa sa siseneda taevariiki. Õigesse hoiakusse ei sea sind suuremad tõestused, vaid uued eesmärgid, uued tegutsemisajendid. Sa pead uuesti sündima. Kuni see muudatus pole toimunud, kuni kõik pole tehtud uueks, on tugevaimadki tõendid kasutud. Nikodeemuse jaoks oli see väga alandav tõdemus. Ta vastas Kristuse sõnadele ärritatult: “Kuidas saab inimene sündida, kui ta on vana?”  Ent Päästja ei vastanud väitele väitega. Tõstnud pühalikult ja rahulikult käe, kinnitas Ta veelgi veenvamalt tõde: “Tõesti, tõesti, ma ütlen sulle, kes ei sünni veest ja Vaimust, ei saa minna Jumala riiki.” Kristuse sõnades peitus õppetund, et Nikodeemus peaks tõe selgete sõnade üle ärritumise ning peenelt pilkamise asemel arvama endast oma vaimuliku võhiklikkuse tõttu palju tagasihoidlikumalt. Ometi lausus Kristus neid sõnu nii pühalikult ja väärikalt ning Tema pilgus ja hääletoonis peegeldus nii palju siirast armastust, et Nikodeemus ei solvunud oma alandava olukorra kätte näitamise pärast. Õppetund Nikodeemusele on suurel määral kohane neilegi, kes on tänapäeval [vaimulikus] Iisraelis vastusrikastel kohtadel, kelle hääli kuuldakse sageli nõupidamistel ning kes peegeldavad sama meelsust nagu Nikodeemus. Kristuse sõnad kõlavad sama tõeselt koguduste liitude esimeestele, kogudusevanematele ning teistele vastutusrikastel ametikohtadel olevatele inimestele meie koguduses. Selle vestluse tagajärjel Nikodeemus pöördus. Sel öisel Jeesusega peetud vestlusel seisis Päästja ees patutunnetusele tulnud mees. Tema hingekambritesse paistis tõde ja täitis ta südame oma pehmendava ja alistava mõjuga.  Jeesus ütles Nikodeemusele, et ta peab taevariiki saamiseks saama uue südame, kuid mitte ainult seda – Ta rääkis ka, kuidas uut südant omandada. – Kiri 54, 1895.