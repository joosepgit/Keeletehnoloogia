www.advent.ee	 Võidelge, et minna sisse kitsast uksest, sest paljud, ma ütlen teile, püüavad minna, aga ei suuda! Lk 13:24. Kristus osutas vastupanu Saatana paljudele kiusatustele meid silmas pidades ja tegi oma nime läbi võimalikuks meil Saatanat võita. Kui oleme koormatud ja talume kiusatuse survet, kui lihaliku südame tunded ja soovid püüavad võitu saavutada, peaksime esitama taevasele Isale Kristuse nimel tulise, mõjuvõimsa palve. See toob Jeesuse meile appi nii, et võime Tema kõikvõimsa ja soovitavaid tagajärgi andva nime läbi saavutada võidu ning ajada Saatana enda juurest minema. Kuid me ei tohiks mõelda, et oleme kaitstud, kui teeme enda poolt vaid nõrku pingutusi. Meie oht ei seisne maailma vastupanus, vaid meie kalduvuses maailmaga sõprust sõlmida ja nende eeskuju jäljendada, kes ei armasta Jumalat ega Tema tõde. Maiste asjade kaotamine tõe pärast, suurte ebamugavuste kannatamine ustavuse pärast põhimõtetele ei sea meid ohtu kaotada usk ja lootus. Oht kaotada varitseb meid siis, kui Saatana kiusatused meid petavad ja meie üle võitu saavad. Katsumused toovad meile kasu juhul, kui võtame need vastu ja talume nurisemata. Need lahutavad meid maailma armastamisest ja aitavad täielikumalt usaldada Jumalat. Meie abi seisneb ainult Jumalas. Me ei tohiks end meelitada mõttega, et meil endal on jõudu või tarkust, sest meie jõud on nõrkus, meie otsustusvõime on rumalus. Kristus võitis vaenlase meie pärast, sest Ta tundis kaasa meie nõrkustele ja teadis, et kui Ta meile appi ei tule, me kaotame ja hukkume. Kristuse teened õilistavad ja ülendavad inimkonda. Kristuse nime ja armu läbi on meil võimalik võita pattulangusest tulenev mandumine. Kristuse jumaliku, ülendatud olemuse kaudu ühendatakse meid Lõpmatuga. Ohtlik on mõelda, et saame igavese tasu kätte kergesti, väheste jõupingutustega. Tuletagem meelde, kui palju läks Päästjale maksma võitlus salakavala õela vaenlasega kiusatusekõrbes meie pärast. Saatan teadis, et tema edust või ebaedust Kristust mitmesuguste kiusatustega võita sõltus kõik. Saatan teadis, et lunastusplaan viiakse täide, et temalt võetakse võim, et tema hukk on kindel juhul, kui Kristus teeb läbi proovi, milles Aadam jäi kaotajaks. – Käsikiri 65, 1894 (Review and Herald, 5. veebr. 1895).