www.advent.ee	 Sinu poole, Issand, ma hüüan, mu kalju! Ära pöördu vaikides minust eemale, et ma su vaitolemise tõttu ei saaks nende sarnaseks, kes lähevad alla hauda! Ps 28:1. Taavet oli inimloomuse tüüpiline näide. Tema elulugu pakub huvi igaühele, kes püüdleb igaveste võitude poole. Taaveti elus võitles ülemvõimu pärast kaks jõudu. Uskmatus koondas oma väed ja püüdis varjutada Jumala troonilt paistvat valgust. Päev-päevalt kestis võitlus Taaveti südames. Saatan vaidlustas iga õigluse-jõudude edusammu. Taavet mõistis, mida tähendab võidelda meelevaldade ja võimudega, selle pimeduse maailma valitsejatega. Ajuti näis, et vaenlane saavutab võidu. Viimaks aga jäi usk peale ja Taavet tundis rõõmu Jehoova päästvast väest. Võitlus, mille läbis Taavet, tuleb läbi teha Kristuse igal järelkäijal. Saatan on tulnud alla suure väega, teades, et tema aeg on üürike. Võitlust peetakse kogu taevase universumi silme all. Inglid on valmis tõstma Jumala sõdalaste heaks vaenlase vastu üles lipu ning panema ränga surve all võitlevate inimeste huulile võidu- ja rõõmulaulud. – Käsikiri 38, 1905 (The Seventh-day Adventist Bible Commentary, Ellen G. White Comments, 3. kd, 1142, 1143). Rahvad või üksikisikud, kes iganes astuvad üle Jumala tahtest, saavad osa ka tasumistunnist. Paljud heidavad Jumala tarkuse kõrvale ning eelistavad ilmameelsete inimeste tarkust. Nad võtavad omaks mingi inimliku väljamõeldise. Taavet asetas Jumala Sõna oma trooni kõrvale. Siis oli ta kõigutamatu. Eirates aga Jumala Sõna õpetusi, määris ta ühe suurepäraseima maine. Meil tuleb viia oma usk kooskõlla Piibli normidega. Me ei tohi asetuda pinnasele, kus peame tarkuseks oma suva järgi Jumala sõnu kas vastu võtta või kõrvale jätta. Ärge andke maailmale iialgi alust arvata, et kristlane ja maailm on sarnased meelsuselt ja arusaamadelt. Eraldusjoon on selge: ühel pool igavene Jumal ja kogudus, teisel pool maailm. Kahe poole vahel pole ühtsust. Üks valib Issanda tee, teine Saatana oma. Pidev vajadus on võidelda kord pühadele antud usu eest. Maailmameelsed inimesed vihkavad Piiblit, kuna see ei luba neil oma suva järgi patustada ega säilitada päritud ja arendatud iseloomujooni. Nad tahavad, et võiksid oma seisukohti pidada Jumala omadeks. Nad vastustavad Jumala Sõna samal põhjusel nagu juudid, kes karjusid: “Löö ta risti!”– sellepärast, et Kristus noomis nende patte ja paljastas nende ülekohut. – Kiri 16, 1888 (Manuscript Releases, 21. kd, 169).