www.advent.ee	 See, keda tabatakse hävitamisele määratud asjaga, põletatagu tulega, tema ja kõik, mis tal on, sest ta on rikkunud Issanda lepingu ja on Iisraelis teinud häbiteo! Jos 7:15. Issand ei öelnud välja süüdlase nime, kuid andis juhised, kuidas teda leida. Ta lausus: “Hommikul astuge ette oma suguharude kaupa ja see suguharu, kellele Issanda liisk osutab, astugu ette suguvõsade kaupa; ja suguvõsa, kellele Issanda liisk osutab,  astugu ette mees-mehelt!” Asja niiviisi põhjalikult sõeludes väljendab Issand tõsiasja, et Talle on teada kõik varjatud ebaausad teod, ehkki inimesed arvavad need olevat varjatud. Kogu toimingu käigus näitas Aakan ilmset otsustavust oma pattu mitte tunnistada; kuid nüüd osutas Issand otseselt temale. Kuulutanuks Joosua Aakani patuseks, võinuksid paljud kaasa tunda süüdlasele, kes kinnitas, et ta on süütu. Inimliku loogika järgi võinuksid nad mõelda, et Aakanit ahistati ja koheldi julmalt. Just sarnaselt toimivad tänapäeval paljud siis, kui kedagi patu pärast noomitakse; nad jätavad Jumala arvestusest välja. See ongi põhjus, miks Joosua pöördus Aakani poole järgmiste sõnadega: “Mu poeg, anna nüüd au Issandale, Iisraeli Jumalale, tunnista temale kiituseks ja avalda mulle, mida sa oled teinud! Ära minu ees salga!” Issand oli Joosuale täpselt öelnud, mida Aakan oli teinud, kuid kuna nii paljusid ajendab inimlik kaastunne ning väga sageli vabandatakse pahategijaid, soovis Issand anda Iisraelile õppetunni, mis oleks kasuks ka meile tänapäeval. Seepärast käskiski Joosua noormehel ise rääkida, mida ta oli teinud. Tabanuks karistus Aakanit enne, kui ta ise oma pahategu tunnistas, süüdistanuks loomu poolest mässualdis rahvas Joosuat noormehe karmis kohtlemises ning mõistnuks ta hukka halastuseta juhina, kes määrab nii julma karistuse. Aakan tunnistas: “Ma olen tõesti teinud pattu Issanda, Iisraeli Jumala vastu! Ma tegin nõnda: kui ma nägin saagi hulgas ühte kaunist Sineari kuube, kahtsada hõbeseeklit ja ühte kuldkangi, kaalult viiskümmend seeklit, siis ma himustasin neid, ja vaata, need on kaevatud maasse keset mu telki, ja hõbe on kõige all.”