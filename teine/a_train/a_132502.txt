www.advent.ee	 Ja Juuda ütles oma vendadele: “Mis kasu sellest on, kui me tapame oma venna ja katame kinni tema vere? Tulge, müüme tema ismaeliitidele, aga meie käed ärgu puudutagu teda, sest ta on meie lihane vend!” 1Ms 37:26, 27. Juuda tegi ettepaneku venda mitte surema jätta, vaid ta paganlikele kaupmeestele [ismaeliitidele] maha müüa. Nii kõrvaldaksid nad ta teelt, kuid jääksid tema surmamise süüst puhtaks. “Ta on meie lihane vend,” rõhutas Juuda. Kõik olid ettepanekuga nõus ja Joosep tiriti kiiresti kaevust välja. Niipea, kui Joosep kaupmehi nägi, mõistis ta kohutavat tõde. Orjaks saamist kardeti rohkem kui surma. Hirmus ja meeleheites anus ta vendi, kuid asjata. Mõned küll haletsesid teda, kuid kartusest pilkealuseks saada ei võtnud midagi ette. Kõik tundsid, et asjast taganemiseks on mindud liiga kaugele. Kui Joosep nüüd koju lasta, räägiks ta juhtunust kahtlemata isale, isa aga ei jäta julmust oma lemmikpoja suhtes karistamata. Nad tegid südame Joosepi palvete suhtes kõvaks ja andsid venna paganlike kaupmeeste kätte. Karavan liikus edasi ning kadus peagi silmist. Kui karavan võttis suuna lõunasse, Kaananimaa piiri poole, eristas nooruki silm kaugelt künkaid, mille vahel paiknesid tema isa telgid. Mõeldes armastava isa üksildusele ja murele, nuttis ta kibedasti.  Südamevärinaga mõtles ta tulevikule. Milline muudatus! Õrna hoolitsuse all olnud pojast põlatud ja abituks orjaks! Ent Jumal juhtis nii, et seegi kogemus tuli Joosepile õnnistuseks. Joosep õppis mõne tunniga seda, mida ta muidu poleks õppinud pikkade aastate jooksul. Isa, kes oli poega kiindunult ja õrnalt armastanud, oli erapoolikuse ja hellitamisega teinud talle halba.  Isa teguviis oli soodustanud ka Joosepi iseloomus vigu, mida tuli parandada. Joosep oli muutumas üsna enesekindlaks ja nõudmisi esitavaks. Siis rändasid Joosepi mõtted isa Jumalale.  Joosep teadis, mida Issand oli isale tõotanud ja kuidas need tõotused olid täitunud.  Teda erutas otsus jääda ustavaks Jumalale ja käituda kõigis olukor- dades nii nagu on kohane taeva Kuninga alamale. Ta otsustas teenida Issandat kogu südamest, seista kindlameelselt silmitsi ettetulevate katsumustega ning täita ustavalt kõiki kohustusi. Ühe päeva koge- musest sai pöördepunkt tema elus. Kohutav kogemus oli muutnud ta hellitatud lapsest kaalutlevaks, vapraks ja ennastvalitsevaks meheks. – “Patriarhid ja prohvetid” (Patriarchs and Prophets, 211-214).