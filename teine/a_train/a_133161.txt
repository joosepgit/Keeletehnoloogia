www.advent.ee	 Ja Jumal ütles Noale: “Ma olen otsustanud teha lõpu kõigele lihale, sest maa on täis nende vägivalda, ja seepärast, vaata, ma hävitan nemad koos maaga.” 1Ms 6:13. Saabub aeg, mil valitsusvõime kukutatakse ja rahvad on suures nõutus masenduses. Saatan tegutseb erilise agarusega. Maailm täitub kannatavate, hinge heitvate rahvaste hädakarjetega. Puhkevad sõjad. Maailma üks ja teine paik paisatakse segi, kui maa sisemusest purskub selle tulikuum sisu ning hävitab maailma elanikke, kes oma kurjuse poolest sarnanevad veeuputuseelse maailma elanikega. Tol ajal [enne veeuputust] oli samuti nagu praegu maailmas kaks inimklassi, õiged ja õelad. Eenok ja teised kõndisid koos Jumalaga õigluses. Valdav enamus aga andus ülekohtule ja nende kurjus tõusis Jumala ette. Jumal andis juhised, et ehitataks laev nende jaoks, kes soovivad saabuvast hukust pääseda. Ta kavatses kõnelda otsustavat keelt kohutavad mõõtmed saavutanud kurjuse vastu. Ta kavatses rüütada Ennast tasumisega ja viia täide kohtuotsuse Tema käsust üleastujate suhtes. – Käsikiri 72, 1902 (Manuscript Releases, 18. kd, 92, 93). Kui Noa oma hoiatussõnumit kuulutas, võtsid mõned teda kuulda ja töötasid koos temaga laevaehitusel. Kuid nad ei jäänud püsima lõpuni. Kurjad mõjud said neist võitu. Nad pöörasid tõele selja ja hakkasid pilkajateks. Samuti on maailma ajaloo lõpupäevil. Need, kes tänapäeval tõesõnumit kuulevad, aga ei usu seda, langevad moraalsesse paganlusse, nagu Noa päevil need, kes – ilma tugeva juurdumiseta – oma armuaja lõpuni vastu ei pidanud. Kui Issand tasub igaühele tema tegude järgi, siis inimene mõistab küll, et Jumal on tõde ja Tema sõnum päästnuks tema elu, kui ta vaid võtnuks vastu esitatud tõendid ja täitnuks seatud tingimused. Iga inimene näeb siis, et ta võinuks pääseda, jätnuks ta hülgamata ainsa päästevahendi. Jumala rahva katsumused võivad olla pikad ja tõsised, kuid Issand ei unusta neid mitte kunagi. Need, kes usuvad tõde ja kuuletuvad Jumala käskudele, leiavad pelgupaiga Kristuses. Tema igavene armastav hoolitsus on neile tõhusaks kaitseks niikaua, kui nad asuvad Jumala ja Tema käsu poolel, mis on alati olnud Tema riigi aluseks ja jääb selleks igavesti. – Käsikiri 42, 1900.