www.advent.ee	 Jeesus ütles talle: “Nii kaua aega olen ma teie juures, ja sa ei ole mind veel ära tundnud, Filippus? Kes on näinud mind, see on näinud Isa.” Jh 14:9 Antiikaja rikkaim mees Kröösus küsis kord oma aja targima filosoofi Thalese käest: Mis on Jumal?” Thales, tark mees, palus ühe päeva uurimisaega, et vastust anda. Siis palus ta veel ühe päeva ja veel ühe ja veel ühe. Lõpuks läks ta Kröösuse juurde ja tunnistas, et mida rohkem ta Jumalat uuris, seda saladuslikumaks see tema jaoks muutus. Varakristlane Tertullius viitas sellele loole ja märkis, et keegi ei saa tunda Jumalat, kui ta kõigepealt ei tunne Jeesust Kristust. Jumal on end meile ilmutanud Jeesuse kaudu. Piibel esitab Kristust, meie Loojat ja patu käest Päästjat, kui Jumala “olemuse kuju” (Hb 1:3). Ta oli olemas koos Isaga nii Vana kui Uue Testamendi aegadel. Jeesus ise ütles: Kes on näinud mind, see on näinud Isa.” Kui me vaatame Isa läbi Jeesuse elu ja teenimise, siis ei näe me mitte ainult kõikväelist Loojat, vaid piiritult armastavat Sõpra. Ta on keegi, kellele toetuda iga vajaduse puhul, keegi, kes annab kindlustunde, keegi, kelle tõotusi võime uskuda ja neile julgelt toetuda. Jeesus ja Ta Isa töötasid välja meie päästeplaani. Jumal armastas meid sedavõrd, et andis meile oma Poja, ja Jeesus armastas meid sedavõrd, et andis oma elu, et kindlustada meile igavene elu. Jeesus ei ole mitte ainult lootus maailma jaoks, vaid ka lootus sinu ja minu jaoks. Kas sa oled end kunagi tundnud surmväsinuna? Kas maapealsed kohustused on sinu jaoks nüriks rühmamiseks muutunud? Kas elu on vaid pidev võidujooks, millel pole lõppu? Siis kuula, mida Jeesus on tõotanud: “Tulge minu juurde kõik, kes te olete vaevatud ja koormatud, ja mina annan teile hingamise!” (Mt 11:28). Teie, kes otsite rahu, julgeolekut ja rahulolu, kuid kelle lootused on nurjunud, mõelge: ehk on Jeesus see võimalus! Tema sepistab uued lootused nii noortele kui vanadele ja annab elule tähenduse ja eesmärgi. Ning tohutu boonusena veel igavese elu.