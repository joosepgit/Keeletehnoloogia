www.naisteleht.ee	 Inimene vajab ööpäevas soola keskmiselt 5 grammi ehk ühe triiki täis teelusika. Riin kasutas soolakalkulaatorit ja sai enda üllatuseks teada, et saab erineva toiduga päevas üle 8 grammi soola.: F: Helin Loik Tervisliku toitumise veebilehele www.toitumine.ee lisandus hiljuti erileht, mis aitab välja arvutada toiduga saadava soolakoguse. Jah, me teame küll, et soola leidub peidetud kujul paljudes toiduainetes, aga et nii palju ja et sellest jääb organismi lausa kahjulikus koguses naatriumi, tuleb ilmselt nii mõnelegi üllatusena. Koguni 80% soolast saame poest ostetud toiduainetest ja valmistoitudest, ülejäänu lisame ise toiduvalmistamisel juurde. Riin arvutas Naistelehe palvel välja oma päevase soolakoguse. Soolakalkulaator toimib lihtsalt: tuleb ekraanil vaid üles leida toiduained, mida sööd, need virtuaalsele taldrikule lohistada ja tulemus ongi käes. Riin avastas, et sööb tavalisel tööpäeval 8,05 grammi soola. See on kõvasti üle lubatud normi. Ometi näeb tema toidusedel välja üsna eeskujulik: hommikusöögiks paar toorjuustuga määritud teraleiba singi-juustuga, lõunaks pasta ja ohtralt toorsalatit, näksiks mõnikord paar küpsist ja õhtul natuke jalapenot, päikesekuivatatud tometeid ja mozzarella’t. Nii oligi Riin seni arvanud, et toitub üsna tervislikult. Talle polnud pähegi tulnud soolakoguse pärast muretseda. Ta ei söö kiirtoitu ega ketšupit, majoneesi ja teisi lisandeid, mis on teatavasti suured soolapommid. Naine tõdeb, et ainus, millest ta loobuda ei suuda, on hea pastaroog. Sellele riivitakse aga pahatihti peale imehead (aga soolast!) Parma juustu! Kuidas end hoida? Eestlased söövadki liiga palju soola: maksimaalselt lubatud 5 grammi asemel 10—12 grammi päevas. Toitumisspetsialistid hoiatavad, et viimane aeg oleks midagi selle vastu ette võtta. Nagu kõigi asjade puhul siin maailmas, on võtmesõnaks tasakaal. Pool lusikatäit soola päevas on organismile vajalik, kuid neli kilo soola, mida sööb keskmine eestlane aastas, on ilmselgelt liig mis liig.: F: Helin Loik Ilma soolakurgita pole suvel õiget maitset ja magedat kartulisalatit ei taha ka õieti keegi. Mida teha, kui mage ei maitse? Ja ons soola tarvitamine tõesti nii kahjulik? Inimese füsioloogiline vajadus on pool teelusikat soola päevas. Tänapäeval aga satub soolas sisalduvat naatriumit meie organismi suisa kümnekordselt loomulikust vajadusest rohkem. See on ohtlik südamele ja veresoontele, samuti võib ajada vererõhu ohtlikult kõrgele. Rohkem kui 20 aastat toitumistemaatikaga tegelenud doktor Mai Maser kinnitab, et teatud koguses on sool meile kasulik: see on väga vajalik vere happe- ja leelistasakaalu hoidmiseks ning reguleerib lihaste kokkutõmbeid ja valkude ning süsivesikute imendumist. Aga soola liigne tarbimine võib olla üks põhjus, miks kaaluseier osutab palju suuremale arvule, kui meile meeldiks. Figuurisõprade toitumisnõustaja Kaja Torm selgitab, et sool kogub organismi liigset vedelikku, mida on kaalul kohe näha. Peale vedeliku kogumise ja sidumise on sool tuntud maitseparandaja — selle lisamisel toidule me ainult suurendame oma isu ning see viib kergesti ülesöömisele. Et maitsemeelt mitte traumeerida, ära tee soolaga lõpparvet päeva pealt. Kaja Torm annab mõned nipid, kuidas end magedamat sööma harjutada.