www.advent.ee	 Kord käisin ma Michael Harrise, sügava bassihäälega gospellaulja, kontserdil. Ta rääkis, kuidas Jumal oli tema ja ta naise narkomaaniast päästnud. Teel Las Vegasesse jäi ta kokaiini mõju all autoroolis magama. Auto paiskus üle katuse, naine lendas läbi esiklaasi ja murdis kaela. Halvatuna pöördus ta Jeesuse juurde. Michaeli süütunne viis ta aga veelgi sügavamale narkootikumide küüsi. Naine jättis ta maha ja läks tagasi oma kodukanti Fidile, jätkates pidevalt mehe pärast palvetamist. Ühel päeval vaatas Michael peeglisse ja nägi seal koledat elajat. See viis ta Jumala juurde. Kui ta helistas naisele, et seda uudist teatada, teadis naine, et tema palvetele oli vastatud. Ta tuli tagasi Ühendriikidesse. Mõlemad andsid ennast Jeesusele ja said ristitud. Nad võisid tõega öelda: “Täna on sellele kojale tulnud pääste.” Ristimisel tunnistas Michael: “Kokaiini asemel voolab minu soontes nüüd Jeesuse veri. Uimastite asemel on mul nüüd lootus!” Nagu kadunud poegki, oli Michael surnud ja sai jälle elavaks (vt Lk 15:24). Jeesus teeb sama iga igatseva südamega! Michael koges Jeesuse “ülestõusmise väge” (Fi 3:10). Hetkel, mil ta Jeesuse Päästjana vastu võttis, hakkas Jeesuse ülestõusmise vägi tema elus toimima. Ta läks “surmast ellu” (Jh 5:24). Jeesuse tõotus kõigile, “Sest mina elan ja ka teie peate elama” (Jh 14:19), ei ole vaid kinnitus elust pärast surma. Jeesus kirjeldab sellega uue elu andi praegu oma ülestõusmise väe läbi. Ülestõusnud Päästja vägi muudab kõik, kes saavad kristlaseks, see hoiab meid igal päeval ja annab meile nii surmast ülestõusmise kui igavese elu tõotuse. Me sureme pettumustvalmistavale ja hävitavale patuelule ning oleme vaimulikult üles tõusnud elama uut, rahuldusttoovamat elu. Pole oluline, mis elus ette tuleb: kui Jeesuse ülestõusmise vägi töötab meis ja meie läbi, ei saa me läbi kukkuda!