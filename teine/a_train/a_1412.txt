www.naisteleht.ee	 Arstilt vale diagnoosi saanud Tea Otsason: «Nii see lugu ei jää!» «Olen nüüd nii palju saanud kiiritusravi ja ka psühholoogilist abi, et mul pole olnud aega Eesti Patsientide Esinduskojale avaldust teha,» ütleb Tartu Diabeetikute Seltsi kauane esinaine Tea Otsason. Tea on naine, kellele naistearsti pandud valediagnoos – healoomuline kasvaja kaugelearenenud emakakaela vähi asemel – oleks peaaegu saatuslikult lõppenud. «Õnneks on nüüd tulemas jõulud ja veidi rahulikum aeg, jõuan paberid korda ajada. Kavatsen arsti tegevuse kohta patsientide esindusühingule kindlasti avalduse teha. Ma lihtsalt ei saa seda asja sinnapaika jätta! Mul on sellele arstile nii palju küsimusi, mis kahjuks on senini vastuseta,» kinnitab proua Otsason. Tea päästis suuresti tema enda tragidus. Naine ei leppinud naistearsti pandud diagnoosiga ja otsustas igaks juhuks käia onkoloogiakliinikus. Seal selguski, et PAP-proov oli ekslik, naisel oli kolmandasse staadiumisse arenenud emakakaelavähk ning ta vajas kohe operatsiooni. «Tehes läbi kõik need jubedused ja viibides palju arstide vastuvõtul, tekib lootusetuse tunne, sest mõne arsti suhtumine patsienti on kohutav. Näiteks küsides Kuidas saaksin mina ise kaasa aidata oma haigusega võitlemisel, sest ma ei tahaks veel surra?, ütleb arst: Me kõik ükskord sureme,» räägib Tea ja ohkab: «Sellise suhtumise juures kaob viimnegi lootusekiir.» Õnneks on naine tervenenud – jällegi tänu võitlejahingele. «Hakkasin juba haiglas uurima, milliseid alternatiivseid võimalusi on vähiga võitlemisel. Juba kolm päeva pärast operatsiooni oli mul haiglas olemas footonbioresonantsaparaat, mille abikaasa tõi. Ja kui arstid olid läinud, tegin endale sellega ravi,» jutustab naine.