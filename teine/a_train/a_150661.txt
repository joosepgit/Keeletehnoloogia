www.naisteleht.ee	 TEEMAD Pane oma vanad juuksed head raha teenima! 23. Juuli 2010 - 16:38 | naisteleht Aita kaasinimest!: Kätlin Tüksammel näitab juuksepahmakaid, mis neile müüdud. Kuid Casabella salongi pidajad tunnistavad, et parukasoovijaid on ikka rohkem kui juukseid jätkub. Miks siis mitte oma hobusesaba neile maha müüa?: F: Helin Loik Suvel loobuvad paljud naised oma pikast soengust kelmika poisipea kasuks. Ärge siis juuksepahmakat ära visake – tegu on puhta rahaga! Et parukaid tehakse nii kunst- kui ka inimjuustest, teavad paljud. Aga et neid valmistatakse ka Eestis eestlaste juustest ja patside eest pakutakse head raha, sellest on kuulnud vähesed. Casabella ilusalongi juhataja Ivo Tüksammeli sõnul paraku liiga vähesed: parukatellijaid kipub olema rohkem kui neid, kes parukate tegemiseks oma juukseid loovutavad. Nii tulebki teinekord juukseid Euroopast juurde osta, et inimene soovitud paruka ikka kätte saaks. Ivo ütleb, et suuri nõudmisi juustele ei esitata. Oluline on, et üldpikkus oleks vähemalt 40 sentimeetrit ja tore oleks, kui juuksed on värvimata. Aga ka värvitud juuksed pole probleem nagu katkised juukseotsadki, sest enne parukategemist korrastatakse juuksed niikuinii. Üks tingimus siiski on: juuksed peavad olema maha lõigatud nii, et need oleksid patsis ja kõik juuksesalgud ühtpidi. «Pärast lõikust põrandalt kokku korjatud juuksed ei sobi, sest need on lootusetult sassis,» räägib Ivo. Eriti kasulik on juustest loobuda Casabella salongis: siis on lõikus kliendile tasuta ja firma parukameistrid saavad juuksed kindlasti õigesti patsi köidetuna kätte. «Mõni lõikab jah maha terve patsi korraga, meie oma juuksurid teevad tavaliselt mitu väikest patsi, lõikavad need maha ja siis edasi tuleb soengulõikus,» kirjeldab Ivo. Muidugi võetakse vastu ka mujal salongis või kodus ise mahalõigatud juukseid. Oodatud on ka vanematekoju aastateks seisma jäänud plikapõlve hobusesabad, sest juuksed Ivo sõnul ei vanane — neist saab paruka teha ükskõik millal! Kuna salonge, kus juukseid pidevalt kokku ostetakse, Ivo teada Eestis rohkem polegi, võtavad nad kiharaid vastu ka posti teel. Õigesti patsi köidetud juuksed tuleb oma andmetega varustatult saata Casabella salongi Tallinnas, Narva maantee 22. Seal juuksed kaalutakse ja kaalu alusel arvutatakse välja summa, mis kantakse juuste müüja arvele. «Inimesed võiksid rohkem seda võimalust kasutada,» julgustab Ivo. Miks visata oma pikki kiharaid prügikasti, kui need võivad kellelegi, kes näiteks mõne haiguse tõttu juustest ilma jäänud, ääretult vajalikuks osutuda! Parukate kõrval on Casabella salong valmis ka kodumaistest juustest juuksepikendusi tegema, kui soovi on. Euroopa juukseid sel puhul enamasti ei kasutata, sest materjal on kallis, ja selliseid tellimusi on vähe. Rohkem tehakse siiski parukaid. Ja muuseas, Casabella salong ostab ka meeste juukseid! «Juunis tõid mehed palju oma juukseid. Ise mõtlesime, et siis võeti sõjaväkke, äkki sellepärast,» räägib Ivo. Tavaliselt tuuakse meeste juukseid veelgi vähem kui naiste omi, aga vaja läheks neid küll, sest parukat soovivad nii mehed kui naised. «Meeste juuksestruktuur on ju hoopis teistsugune,» selgitab Ivo. Vahe olevat sees, kas teha mehe parukas mehe või naise peas olnud juustest. Anna-Liisa Mets Head juuksed on kaua kenad Ivo Tüksammeli sõnul peab naturaaljuustest parukas vastu kuni paar aastat, mis on kõva sõna võrreldes kunstparuka pooleaastase elueaga. Inimesele, kes oma juuksed kaotanud, on aga väga oluline, et parukas kaua vastu peaks. Juuste eest makstav raha ja käsitöö (ühe paruka tegemine võib võtta terve kuu!), kergitavad paruka hinna päris lakke. Abivajaja saab paruka kätte 8000–10 000 krooni eest, aga tegu on sel juhul tõesti kvaliteetsete kiharatega. Kallid juuksed! Kes arvab, et palju nende juuste müümisest ikka teenib, see arvaku uuesti – taguotsani juuste eest võib saada päris korraliku taskuraha. Pea aga meeles, et arvestatakse patsi, mitte juuste üldpikkust! Kommentaarid Kui palju kaalub keskmiselt 60 cm pikkune pats? Kui 100g siis 600 krooni eest juukseid küll maha ei lõikaks. Sest kallimates salongides maksab sama palju juba pikkade juuste lõikus. Kui odavama paruka saab kätte 8000 krooniga ,siis salong teenib vahelt 7200 krooni, kas sel juhul juuste loovutajale vähe pole makstud? Lihtne aritmeetika kõigest ja vähest loogilist mõtlemist siis..... selle raha eest juukseid ei tahakski iga eestlane maha lõigata, mis 5-7 aasta suure vaevaga pähe kasvatatud.