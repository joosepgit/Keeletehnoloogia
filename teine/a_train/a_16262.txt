www.bioneer.ee	 Haridus- ja Teadusministeerium saatis septembri lõpus kohalikele omavalitsustele kirja, milles soovis informatsiooni rahvastikuregistrisse kantud 2958 koolikohustust mittetäitva õpilase kohta. Ministeeriumi eesmärk oli välja selgitada põhjused, miks lapsed ei ole kooli jõudnud. 167st kohalikust omavalitsusest ei ole tähtajaks kirjale vastanud 54 ja 2958 lapsest 1682 kohta ei ole jätkuvalt infot. Ministeerium ootab jätkuvalt päringule vastamata jätnud omavalitsustelt informatsiooni. Ministeeriumisse jõudnud teabe kohaselt on 1276st õpilasest siiski 47 Eestis koolipinki jõudnud, 6-le on nõustamiskomisjon andnud loa koolikohustuse alguse edasilükkamiseks, 1046 last elab omavalitsuste andmetel välismaal, 145 lapse asukoht on omavalitsusele teadmata, 29 last ei ole käesoleval õppeaastal omavalitsuse andmetel õppima asunud, 3 õpilast on üle 17 aasta vanad ning seega ületanud koolikohustusliku ea. Haridus- ja Teadusministeerium on seiskohal, et kohalikud omavalitsused peavad teadma, millises koolis täidab laps koolikohustust ning ministeeriumile vastava info edastama. Kuna omavalitsused on viidanud Rahvastikuregistri probleemidele, siis kaalub Haridus- ja Teadusministeerium ümarlaua kokkukutsumist, et koos Siseministeeriumi kui Rahvastikuregistri vastutava töötlejaga ning omavalitusliitudega olukorrale lahendus leida. Põhikooli- ja gümnaasiumiseaduse kohaselt korraldab koolikohustuslike isikute üle arvestuse pidamist valla- või linnavalitsus. Valla- ja linnavalitsuse ülesandeks on seaduse kohaselt korraldada koolikohustuslike isikutega tegelemist, koolikohustuse täitmata jätmise põhjuste väljaselgitamist ning meetmete rakendamist koolikohustust mittetäitvate isikute suhtes.