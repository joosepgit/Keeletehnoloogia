www.bioneer.ee	 Ligikaudu 2500 teada olevast ajaloolisest looduslikust pühapaigast on riikliku kaitse all vähem kui viiendik. Nendestki on paljud armetus seisundis, kuna neid pole osatud või tahetud kohaselt ja väärikalt hoida. Taunitavas käitumises on aga sageli süüdi vaid teadmatus. On ju paljude inimeste juured katkenud ning kooliõpikuis kõneldakse pühapaikadest napilt ja kohati lausa vääralt. Eesti looduslike pühapaikade rohkus ning nendega seotud tavade elavus on õhtumaises Euroopas erandlik. Looduslikud pühapaigad, mida Rahvusvaheline Looduskaitseliit (IUCN) peab inimkonna vanimaiks looduskaitsealadeks, on siin viimastel aastasadadel säilinud tänu maarahva kindlameelsusele. Nii näiteks toimus 1640. aastate alguses Võrumaal Pühajõe sõda, kus põlismaalased astusid välja püha jõe kaitseks. 1717. aastast pärinev arhiiviteade kõneleb: "Kui Viru-Nigula pastor rääkis visitatsioonil pühast hiiest, hakkas üks Võrkla küla talupoeg Toomas talle nii valjult vastu ja püha kohta kaitsma, et ta kinni võeti ja karistamiseks ära viidi." 2004. aastal takistasid hiie kaitsjad ehitusmasinate pääsu Paluküla Hiiemäele ning hoidsid ära looduskaitsealuse pühapaiga rüvetamise.