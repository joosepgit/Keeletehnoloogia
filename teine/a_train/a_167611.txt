www.bioneer.ee	 Kümne Põlva maakonna noortekeskuste noored punusid võrukeelse laulu- ja rahvapeo Uma Pido jaoks neli tuhat käepaela, milleks kulus kokku kuus kilomeetrit lõnga. Lisaks valmis juhendajate abiga 200 heegeldatud rosetti laulurahva dirigentidele ja juhtidele. Kolm kasutatud värvi – helesinine, tumepruun ja indigosinine – on vanad Põlva kihelkonna seelikutriipude värvid. Uma Pido toimub 29. mail Põlvas Intsikurmus. Märstikuus kutsus Uma Pido toimkond noori appi valmistama tänavuse peo laulurahvale käepaelu ja dirigentide rinnamärke. Veduriks oli nõus hakkama Kanepi Noortekeskus eesotsas Annika Ladvaga, kes aitas viia lõngakotte ja rõõmsameelset töökorraldust ka teistesse noortekeskustesse. Kaasa lõid kümne (Põlva linna, Veriora, Vastse-Kuuste, Ahja, Orava, Räpina, Värska, Kanepi, Valgjärve ja Põlva valla) noortekeskuse noored. Kahe kuuga punuti patsideks kuus kilomeetrit lõnga – valmis 4000 käepaela ja 200 rosetti 3300 esinejale ja 200 pidukorraldajale ja koorijuhile. Tänavused väljavalitud värvid lasid end kokku koguda Põlva kihelkonna seelikutriipudelt. Suvetaeva ja rukkilille karva sinist ning lihtsat sügavpruuni leidub ka Eestimaa looduses, aga ka meie vanadel rahvariietel. Annika Ladva sõnul oli noorte tegemistes hoogu ja lusti, ja ka hallid, alles kevade ootuses päevad läksid meisterdades kiiremini. Tänaseks on Uma Pido juba õige lähedale punutud ja ootab kõiki omakultuuri- ja juurtehuvilisi 29. mail Põlvasse Intsikurmu.