www.naisteleht.ee	 Alari Kivisaarel lapsena oma Leopoldi polnud «Lapsepõlves olin hea laps,» meenutab raadiomees Alari Kivisaar. «Kampades ma hilisööni ei hulkunud ja pahandusi eriti ei teinud,» ütleb ta ... ja jutustab pudeli- sõdadest õlletsehhis! «Lapsepõlv tundub nii ammu, et ma ei mäleta peaaegu midagi,» muigab Alari (45) esiti. Põlisest Tartu linna poisist, kelle vanaema samuti perega koos linnas elas, jäid maasuvede võlud kaugele. Aga linnaski oli tuhat tegemist. Väga eredad mälestused on tal näiteks nooruspõlve esimesest ametist. Tartu õlletehase limonaaditsehhis töötamisest räägib ta nostalgiast paisuval häälel, mis vahepeal siiski mürisevaks naeruks üle läheb. «Meie töö oli tõsta tühja taarat lindile. Osad töötasid veidikene eemal õlletsehhis, nemad ladusid õlletaarat lindile. Kui masinad katki läksid, siis saime puhata ja käisime hoopis nendega mängimas ...» Linti oskasid poisid muidugi ka ise klaasikilluga katki teha. «Seda vaba aega kasutasime, et õlletsehhi sõpradega pudelisõda pidada. Viga õnneks keegi ei saanud, ega me teineteist ei loopinud, lihtsalt põnev oli see tühjade pudelite plahvatamine. Taarat oli seal ju nii palju, et see oli ikka tõeline sõjatanner.» Ülemusele ei tohtinud nende vempudega mõistagi vahele jääda. Aga nagu arvata võib, ikkagi jäädi! «Kõik muidugi ehmatasid ära ja panid käed selja taha ja teesklesid, et ei tea asjast midagi. Aga pudeleid oli kahjuks liiga palju õhus ja paugud ikka käisid, keegi lillegi ei liigutanud.» Pehmelt öeldes polnud ülemus just kuigi õnnelik ning kõik vaatasid, kuidas oma nahka päästa. «Mina hüppasin tühjade kastide lindile, mis viis tühjade kastide ruumi,» naerab Kivisaar. Teinekord sattus taara hulka ka välismaiseid pudeleid. «Neid kogusid tol ajal muidugi kõik. Kohe, kui uus kast tuli, otsisime ikka uhkemaid, et saaks neilt silte korjata ja koguda,» räägib Kivisaar. Mida uhkem silt, seda suurem tunglemine pudeli ümber käis. Kui aus olla, siis teinekord sai töölt koju minnes ikka limpsipudel vöö vahele peidetud. «Kõige paremad olid muidugi need päevad, kus siirupitsehhi saime. Limonaad on ju korraks juua, aga siirupit jagus ikka kauemaks ...» Limpsisõprusele pakkus konkurentsi rulasõprus. «Mäletan oma kahte megaunistust, mille nimel olin nõus absoluutselt kõike tegema. Üks asi oli Rubiku kuubik ja teine oli rula.» Kuubiku sai ta esimesena. «Ja mul on kombeks see, et kui ma millegagi tegelen, siis põhjalikult,» ütleb ta. Viimaks suutis ta kuubiku kokku panna lausa kahe minutiga! «Ja kui lõpuks rula sain, siis selle peal ainult elasin! Kõik trikid õppisin ikka ise,» kiidab ta. «Mäletan, et kui Annelinnas uus sild avati, oli seal nii hea sileda tee peal sõita. Kuu tänavale pandi uus asfalt ja seal tõmbasin oma selja ära.» Põhimõtteliselt möödusidki Alari ja ta sõprade päevad häid rulateid otsides. Hommiktundidel alustati ja lõpetati nii pimedas, et silm ka enam ei seletanud. Muidugi tuli vahepeal oma kallist rula tuunida — painutada neid otsi üles, nii nagu väljamaa ruladel. Rulaga läksid Alari teed lahku alles sõjaväekohustuse saabudes, sest sealt tagasi tulles olid juba teised huvid. Ometi on saatejuht ka täiskasvanuna sõita üritanud. «Maha päris ei ole kukkunud, aga seda paindumist enam küll ei ole nagu kunagi,» naerab ta rõõmsalt. Uurides Alarilt lapsepõlvesõprade kohta, jääb mees mõtlikuks. «Ausalt öeldes on mul eluaeg olnud sõpradega ikka kehvasti,» ütleb ta lõpuks muiates. «Mul pole olnud ühtegi sellist parimat sõpra, kellega alati koos oled, teed, lähed ... Sõpru mul ikka oli ja on, aga sellist pikaajalist parimat välja valitud ei ole. No sellist kõige suuremat Leopoldi ei ole olnud.» «Ehk kõige rohkem oli selleks onupoeg Veiko,» nuputab Alari lõpuks välja. «Temaga oli küll kahjuks nii, et elasime erinevates linnades, seega väga tihti ei näinud, aga olime ühevanused ja samade hobidega, seega olid need harvadki kokkusaamised alati väga toredad,» meenutab ta. On siiani! Mariann Kaasik