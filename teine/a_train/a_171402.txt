www.bioneer.ee	 "Tajume Eleringi majandustegevuse olulist mõju meid ümbritsevale keskkonnale. Vastutustundliku ettevõttena tahame toetada algatusi, mis on suunatud meie tegevusest mõjutatud loodus- ja elukeskkonna parendamisele," kommenteeris Eleringi juhatuse esimees Taavi Veskimägi. Metsloomade haigla asukohaks sobib Aruküla väga hästi, kuna suurem osa vigastatud metsloomadest leitakse Tallinna ja Harjumaa piirkonnast. Eleringi endise alajaama hoone on piisava suurusega, kuid see on vaja ümber ehitada ja tarvis on ka kommunikatsioone. Projekt on läbi räägitud kohalike elanikega, kes on haigla suhtes positiivselt meelestatud. Algatust on toetanud Raasiku vallavalitsus ja volikogu. ELFi metslooma-veterinaar Madis Leivits: "Loodava ELFi metsloomade haigla tegevuspõld tuleb lai. Esmaselt muidugi vigastatud või haigete metsloomade ravi ja taastustegevus ning nende hilisem vabastamine loodusesse. Sama tähtis on ka keskkonnaseisundi jälgimine, sest läbi oma patsientide saab tuvastada muutusi keskkonnas ja loomapopulatsioonides, sh pahatahtlikud teod looduse ja loomade vastu (reostused, mürgitamised, salaküttimine jne.). ELFi metsloomahaigla tegeleb ka keskkonnaharidusega, reostunud eluslooduse päästega nafta- ja muude suurõnnetuste korral, koondab vabatahtlikke, ning teeb tihedat koostööd ülikoolide ja teiste uurimisasutustega."