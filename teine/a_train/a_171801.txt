www.naisteleht.ee	 trenn Toitumine olgu kontrolli all: Pärnu Body Shape Clubi shaping’u-treenerid on veendunud klassikalise lähenemise pooldajad ning jagavad oma hoolealustele ka toitumisnõu.: F: Urmas Luik Shaping’us saab modellikeha, kiidavad fännid. Selle trenni toitumisreeglid tähendavad ju nälgimist, halavad teised, ning kiirustavad klubisse, kus ranget dieedipidamist ei nõuta. Kumb variant siis õige on, küsivad kahevahel olijad? Pärnus asuva Body Shape Clubi juhataja Irina Gainullina nendib, et trenni tulevate naiste põhieesmärk on siiski kaalu langetada. «Tavaliselt tõstab füüsiline koormus tervel organismil isu. Kui seda natuke ohjeldada, võibki saleneda,» põhjendab treener, miks käivad shaping’us füüsilised harjutused ja kindlad toitumisnõuded käsikäes. Ja lisab, et kui anda endale võimalus piiranguteta süüa, siis võib kaal tõusta trenni tegemisest hoolimata. Soovimatus toitumist kontrollida ongi Irina sõnul peamine viga, mis tehakse. Ja pärast imestatakse, et teen ju trenni, aga kaal ei muutu või kasvab. Irina on veendunud, et shaping’u toitumiskavast kinnipidamine on oluline, kuid iga treener ei viitsi sellest rääkida, sest nõustamine võtab aega ning nõuab süvenemist. Lisaks on toitumisharjumuste muutmine üsna vaevarikas protsess ja tõepoolest kõik kliendid polegi sellest huvitatud. N-ö päris shaping’usse tulevad naised, kes ei ole oma välimuse ja tervisega rahul ning tahavad end muuta ning seetõttu ootavat ka treenerilt tõsist suhtumist ja tähelepanu. Treener Eva Ottase sõnul ei tohi õhtul pärast trenni mingil juhul nälga taluda. «Süüa tuleb ikka, kuid jälgida tasuks, et toit oleks tavapärasest kalorivaesem, kuid kaltsiumi- ja valgurikas,» õpetab ta.: F: Helin Loik Kui täis kõhuga on ebamugav hüpata-painutada, siis ega koriseva kõhugagi just meeldiv tantsida ole. Kerkib vana küsimus: kas enne ja pärast trenni tohib süüa? Tallinna My Fitnessi spordiklubide treeningute juhendaja ja koordinaator Eva Ottas ning Kalev SPA ujumistreener Julia Kurbat-Saia ütlevad kui ühest suust, et neile, kes treenivad vaid enda vormishoidmiseks (pole profisportlased) kehtivad üsna lihtsad toitumissoovitused. Olulisim on mõistagi kulutada rohkem kaloreid, kui sisse sööd, ja luuhõrenemise ning traumade ennetamiseks valida kaltsiumirikkad toidud. Teiseks tuleks süüa sageli, aga vähe korraga ning lisada kolmele tavapärasele söögikorrale näiteks kolm oodet. Ühe oote (jogurti, puuvilja, toorsalati või pähklid) võiks sättida ajale, mil trennini on jäänud umbes pool tunnikest. Siis ei paisu nälg pärast nii suureks, et tahaks end järgmisel toidukorral kõhu kurguni täis toppida. «Kui inimene on söönud kella kahe paiku lõunaprae ning läheb viie ajal vahepeal söömata trenni, tabab teda üsna tõenäoliselt nõrkus. Seitsmeks koju jõudes on kõht juba nii tühi, et tervislikust salatist ei pruugi nälja kustutamiseks piisata,» toob Julia näite. Takkapihta ei jaksa näljasena trennis ka nii tugevasti pingutada kui parasjagu «tangituna». Ükskõik mis treeningu puhul kehtib reegel: kui trenn on jäänud hilja peale, ei maksa end pärast mõne raske praega kosutada. Kui hilisõhtul nälg näpistab, võiks ampsata pisut köögivilja kanafilee või kodujuustuga. See on toitev ja kaltsiumirohke, kuid samas kergesti seeditav ja kalorivaene. Virk ja kraps: Kätrin Maidla avastas varajased trennid enda jaoks kampaania kaudu, kus My Fitnessi spordiklubi pakub lühikesi hommikusi treeninguid. Need annavad terveks päevaks tõeliselt hea energialaengu.: F: Helin Loik Viie-kuueni töö tegemine, pärast seda trenni lippamine ja üheksa paiku õhtul kodus rampväsinuna voodisse prantsatamine võib mõnele sobida, kuid kavalamad teevad trenni juba hommikul ära. Varahommikuti sportima tõttava Kätrin Maidla meelest on õhtused trennid ajaraiskamine — see aeg peaks jääma sõpradele ja perekonnale. «Hommikul, kui kõik alles magavad, on ideaalne võtta tunnike endale, teha oma kehale ja hingele pai ning alustada päeva tõeliselt energilisena,» ütleb ta. Rahul on Kätrin sellegagi, et hommikused trennid on enamikes klubides oluliselt odavamad kui õhtused ning takkapihta hästi läbi mõeldud: ülepäeva jõutrennid ning vahele venitusi ja joogat. Aeg-ajalt käib Kätrin trennis ka kella 11 paiku (lisaks hommikusele), sest see annab energiasüsti. «Jõuan siis tööl rohkem, varem ähvardas pärast toekat lõunat oht töölaua taha magama jääda!» Võta arvesse! Pärnu Body Shape’i klubi juhataja ja arst Irina Gainullina sõnul käib nende hommikustes trennides palju pereemasid, kes viivad enne lapsed kooli või lasteaeda ja siis pühendavad tunnikese endale. «Hommikused trennid mõjuvad toniseerivalt ja värskendavalt, pärast trenni oled ergas ja täielikult üles ärganud, valmis päevatööks,» julgustab Gainullina vara treenima. Talle endale meeldib päeva alustada hingamisharjutuste ja joogaga. «Need tehtud, lähen päevale vastu helge pea ja värske mõistusega.» Gainullina soovitab hommikuse trenni pikkuseks 30—90 minutit, kuid ka 15 minutit võimlemist teeb tema sõnul reipaks. Peaasi, et treenitaks regulaarselt.