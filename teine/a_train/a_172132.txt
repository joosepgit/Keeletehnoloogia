www.naisteleht.ee	 Madrid: F: AP/Scanpix Hispaania pealinn Madrid jääb tavaliselt Eesti–Barcelona trajektoorilt kõrvale, kuid selle ehthispaanialik arhitektuur ja jutuvada ning metropolile omane rahvaste paabel tasuvad avastamist. «Üks jook tasuta, tulge meie ööklubisse!» haarab keegi sul hõlmast veel enne, kui oled jõudnud kohvrid maha panna ja kohtlase turistiilme näolt pühkida. Madridi kihav kesklinn on tulvil inimesi, kes sulle midagi müüa püüavad — nendega tuleb lihtsalt otsustav olla. Vali julgelt mõni kahe-laua-mõõtu baarike, kus laes ripuvad singid ning põrandal vedelevad konid ja salvrätikud (sellised on kõige ehedamad!) — seal võtavad teid vastu omakasupüüdmatud ja lahked inimesed. Isegi sügavama kunstihuvi puudumisel ei saa jätta käimata kahes maailmakuulsas kunstimuuseumis: Prados ja Reina Sofias. Hispaanlastel on kena komme neisse rahvast vahel ka tasuta sisse lasta. Kui te galeriide läbimisest veel liiga väsinud pole, tehke väike tiir ka sealsamas asuvas koskede ja tiikidega kaunistatud Retiro pargis ning ärge jätke käimata Atocha raudteejaamas, mis erinevalt Euroopa «kolleegidest» pole väsitav-närviline lahkumispunkt, vaid meditatiivne oaas oma palmide ja basseinis patseerivate kilpkonnadega. Ehkki suurlinn, on Madrid tänu loogilistele metrooliinidele väga kergesti hoomatav. Seega peaks jõudma mahutada külaskäigu sisse ka Kuningapalee külastuse või vähemalt selle ümbruses jalutamise ning miks mitte ka hoopis teistsuguse õhustikuga, gei-linnaosana tuntud Chueca. Endine juudikvartal Lavapies ning loomulikult suur keskväljak La Puerta del Sol ootavad samuti läbijalutamist. Hetke, mil Madridi keskväljak inimtühi oleks, ööpäevas vist polegi. Helen Eelrand Jerez: F: Helen Eelrand Kui teie kinnisideede hulka ei kuulu jõuluidüll piparkoogimaja, oh-kuusepuu ja päkapikkudega, siis äkki meeldiks teile hoopis Jeesuse Kristuse pöörane sünnipäevatrall katoliiklikus ja traditsioonilises Costa de la Luzis? Jõuluvanakummardajatele võib reis Hispaania edelaossa tõepoolest pettumuseks osutuda. Jõuluvana ehk Papa Noel ei ole seal nimelt mingi eriline tegija, kuigi Ameerika mahitusel pressib ta end üha enam majapidamistesse. Hispaania lapsed pöörduvad kingisoovidega siiamaani kolme kuninga poole ning ootavad oma unistuste täitumist 6. jaanuarini. Jõulupühad on Hispaania kõige vanamoelisemas nurgakeses, Valguserannikul, seotud ikka piiblilooga, mitte ostubuumiga. See aga ei tähenda võltsvaga härdust, mida väljendatakse kitsehäälse koorilauluga, lihtsalt: Costa de la Luzi linnad on täis hirmsuuri belen’e ehk sõime­stseene Kristuse, tema ema-isa ja teiste piiblitegelaste kujudega. Belen on iga perekonna auasi — lapsed ei vaidle koolis selle üle, kelle isal on vägevam mersu, vaid kelle kodus on suurem, uhkem ja silmatorkavam belen. Kauplused upuvad kirevates paberites maiustuste alla ning nende ostmisel hispaanlased ei näruta ega hurjuta kehakaalu või hammaste tervise teemadel. Värviliste tulede imetlemine tuleb jätta pimeda ajaks: Edela-Hispaanias paistab päike ka detsembris nii eredalt, et ükski kunstlik valgusti sellega konkureerida ei suuda. Õhtuti seevastu süttivad linnades tuhanded värvilised kujundid, milles pole märkigi põhjamaisest minimalismist. Kuuskede puudumisel on jõulutuled tõmmatud sidruni- ja apelsinipuude otsa, mis parasjagu on valmis loovutama küpseid vilju.