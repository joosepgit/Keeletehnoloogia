arvamus.postimees.ee	 Vello Vikerkaar: tantra- mees Ehkki minu pildi põhjal te seda ei usuks, tuleb tunnistada, et ma pole alati suur naistemees olnud. Mul ei ole kunagi olnud sellist toorest seksuaalenergiat, millest kõneldi ühe Tom Cruise’i filmi reklaamis: «Iga tüdruk tahab olla temaga, iga poiss tahab olla tema moodi.» Aga ma olen selliseid mehi tundnud ja enamik neist ei näinud kaugeltki nii head välja nagu Cruise. REKLAAM Ma ei mõistnud kuidagi, miks nende peale tormi joostakse: neis lihtsalt oli midagi, mida pole võimalik sõnadesse valada. Nüüd, oma 47. eluaastal, sain lõpuks saladuse jälile: teadsid nad seda või mitte, igal juhul olid nad tantramehed. Neil, kes pole veel tantrarituaale täielikult läbinud, oleks abiks mõelda mehe ja naise kehast kui patareist. (Ärge pange pahaks, aga just nii ma selgitusest aru sain.) Naistel on positiivne kanal üleval (rinnad), kust nad, nagu võite veenduda, kui seda näete, energiat välja paiskavad. Allpool vöökohta on nende negatiivne sisend, mille kaudu nad energiat vastu võtavad. Meeste positiivne poolus asub allpool vöökohta. Niisiis tuleb oma positiivne poolus ühendada naisterahva negatiivse poolusega, lasta energia selles ringis keerelda ning saada tantraorgasm lihtsalt hingamisega, ilma ihuvedelikke vahetamata või rõivaidki eemaldamata. Kuidas ma seda kõike tean? Lihtne: minust sai hiljaaegu tantramees. Ülikoolipäevil proovisin kõiki võimalusi, et endale tüdrukuid sebida. Ma käisin jõusaalis, kandsin brändirõivaid, katsetasin isegi moekaid soenguid. Kõik oli asjata. Aga et isegi pime kana leiab mõnikord tera, sain minagi vahel mõne tüdruku. Ent alles siis, kui kohtasin Liinat, selgus mulle tõeline saladus, mis annab inimestele sellise külgetõmbejõu. Aga alles siis, kui Liina nõudis, et osaleksin nädalavahetusel tantrakursusel, mõistsin oma probleemide põhjust. Minu seitse tšakrat olid kõik nelikümmend seitse aastat kinni olnud! Korralik hoolitsemine tšakrate eest on hädavajalik, aga see erineb natuke sellest, kuidas hooldada Briggs & Strattoni muruniiduki mootorit. Muruniiduk võib nõuda ainult õli vahetamist, aga tšakrad nõuavad regulaarset joogat, meloodilist ümisemist või jääkülma klistiiri. Paljud teavad, kui kasulik on tšakrad avatuna hoida. Kuulsaim tantramees Sting suutvat oma naisele rõõmu valmistada viietunniste seksiseanssidega. Richard Gere, kes teatavasti leviteeris otse Ameerika televisioonis (räägitakse, et valitsus laskis selle video internetist eemaldada!), on üldlevinud arvamuse kohaselt maailma suurima interneti-tantrajoogaakadeemia salajane omanik. Nädalavahetuse tantrakursusel Eestis ei omandanud mina ega Liina viietunnise seksi või leviteerimise võtteid kohe esimesel päeval ja ma pean hoiatama, et sellise ootusega ei tasu kindlasti ka kursusele minna. Ma võin öelda, et mul kulus kolm täispäeva, enne kui sain viietunnivärgi täielikult käppa. Ma olen kuulnud, et mõned peavad seda õppima terve eluaja. Tantra ei ole muidugi ainult seks. See on oskus valitseda oma energiat ja elada elu täiel rinnal. Pankur, kes avab oma tšakrad, avastab, et ta suudab panna sundmüüki poole rohkem maju. Reklaamimees leiab vaevata tabava lause, mis aitab kahekordistada hemorroidikreemi müüki. Ava oma tšakrad ja sinu ürgenergia leiab väljapääsu, lubades sul saavutada orgastilist energiatasandit kõikvõimalikes olukordades, ilma vahekorras olematagi. Ja kuigi tantra ei piirdu ainult seksiga, võib ometi inimene, kes äsja on hakanud tunnetama oma energiakanaleid, tunda vastupandamatut tungi uute seksipartnerite järele. «Kui su keha nõuab sellist energiavahetust, siis seda keelates eemaldud sa oma tõest,» ütles meie joogi. Milline mõistlik abikaasa keelaks oma mehel tõe järel käia? Siiski üks hoiatus: ma avastasin, et avatud meeltega tantraelu ei ole alati kõige parem elada avalikus kohas. Möödunud nädalal Tartusse sõites võtsin peale hääletaja, panemata tähelegi, et olin unustanud tantradiagrammid kõrvalistuja istme ette põrandale. Vaevalt kümme kilomeetrit sõidetud, hakkas neiu autos ringi vaatama ning märkas peenise joonist, millele olid kantud nooled, mis osutasid seemnepõiekestele, kusepõiele ja peenise kolmandale silmale. Ma tajusin, millised mõtted ta pähe kerkivad, ja kiirustasin sõnama: «Ah, see pole midagi, ma olen arst.» Ta kõõritas mind umbusklikult ja kuigi ma ei kandnud määrdunud vihmamantlit, pidas ta mind kindlasti vähemalt perverdiks, tõenäolisemalt aga kirvemõrvariks. Mõne sekundi pärast küsis ta vaoshoitud häälega: «Mida teeb üks arst nii lihtsate joonistega?» Väga hea küsimus, mõtlesin. Aga enne kui suutsin pakkuda hea ja korraliku vastuse, nõudis ta, et ma peaksin auto kinni. Masin veel liikus, kui ta avas ukse, ja ma ei jõudnud silmagi pilgutada, kui ta tormas juba tagasi Tallinna poole. «Olgu, olgu, ma olen tantramees!» hõikasin talle järele, aga oli juba hilja. Üks kasulik asi, mille omandab iga tantrakursusel osaleja, on teadmine, kuidas kindlustada oma partnerile sügav orgasm kõigest kaheminutilise jalamassaažiga. Eks ta muidugi selline tänavatrikk ole, aga kes siis suudaks vastu panna kiusatusele pidude ajal sõpru hämmastada? Selle pisikese nõksu abil olen hakanud naabruskonnas tasakesi head mainet omandama. Isegi sel määral, et mu aeda on tekkinud pisike hipiasundus. Iga paari päeva tagant paneb keegi jälle uue tipi püsti, mis annab mulle aina rohkem põhjust gallibaya’t kanda. Ma tean, et lõpuks tüütab see ära. Aga kui nad soovivad tõepoolest ainult jalamassaaži, kuidas ma saan siis neile ära öelda? Liina ei paista vastu olevat, kuni ma järgin oma tõde (ja kuni nemad hoiavad köögist eemale). Mõned ärikalduvustega sõbrad on arvanud, et ma peaksin oma oskuse rahaks tegema ja aašrami asutama, aga äriajamine pole mulle kunagi palju huvi pakkunud. Niisiis ma leidsin, et see on lihtsalt paratamatu, kui sa juba oled tantramees. Hoia tšakrad avatuna, tunneta oma energiat ja võta elu sellisena, nagu see on. Namaste.