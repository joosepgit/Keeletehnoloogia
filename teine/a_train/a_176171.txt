arvamus.postimees.ee	 Grabbe Tallinnas: populismi turgutavad mitte pudrumäed, vaid kultuur Populistlike parteide edu taga on mitte ihalus pudrumägede järele, vaid inimeste mure enda kultuuriidentiteedi pärast, ütles Brüsseli Avatud Ühiskonna Instituudi direktor Heather Grabbe täna Tallinnas Lennart Meri konverentsil. Tema sõnul selgus, et tegu ei ole n-ö kaotajatega või demokraatiavastastega, pigem tööl käivate haritud meessoost noortega, kes toetasid varem peavooluparteisid. «Nende põhimure on kultuuriidentiteedi, mitte heaolu pärast. Osa sellest on muidugi mure immigratsiooni pärast,» rääkis Grabbe konverentsil «Nad küsivad, mis on juhtumas riigiga, mida ma ole harjunud mõistma.» Tema sõnul põhjustab nende valikuid ka skeptilisus üleilmastumise ja europaniseerumise suhtes, nad ei näe euroliidu pluss nagu reisimisvõimalus või majanduslik kasu. Grabbe väitel tuleb mõista ka strukturaalseid tegureid, mis soodustavad suurparteide hääbumist. Üks neist on see, et poliitvõitluses puudub reaalne valik majanduspoliitika üle, arutletakse vaid detaile. Teine aga asjaolu, et parem- ja vasakpoolsus on kaotanud oma tähenduse – varem keskendus see majanduspoliitikale, nüüd aga on erisusi raske leida ning inimesed ei pea seda enam oluliseks. Mõne riigi konservatiivid on vasakpoolsemad kui teise parempoolsed, tõi Grabbe näite. Populistlike parteide edule aitab kaasa ka edukas poliitikategemine veebis. «Internetis ei saa inimesed aru, et nad on jutuoas. Neil tekib tunne, nagu nad oleks enamuses, nii on neil raske öelda, kas nende seisukohad on põhivool või mitte.» Väga suure hulga rahvusvaheliselt tunnustatud arvamusliidrite osalusega Lennart Meri konverents kestab reedest pühapäevani Radisson Blu Hotellis Tallinnas. Seekordne põhiteema on demokraatliku turumajanduse tulevik. Konverentsi korraldavad rahvusvaheline kaitseuuringute keskus ja Lennart Meri Euroopa sihtasutus, selle patroon on president Toomas Hendrik Ilves. Esimest korda peeti konverentsi 2007. aastal. Postimehe uudiste- ja arvamusportaalid kajastavad üritust läbi terve nädalavahetuse.