arvamus.postimees.ee	 Usk sööki Juba teist aastat järjest on Aive Luigela toitumisraamatud Eesti kõige enam ostetumad. REKLAAM Sinust peab saama kõigepealt hea perenaine oma mehele ja siis vaata, mis sa elus edasi teed. Nii õpetas isa Aive Luigelat, Eesti Kirjastuste Liidu andmetel teist aastat järjest kõige enam ostetud raamatu autorit. Kuigi TPIs toitlustamist õppinud Luigela on juba 1950. aastatest uurinud toiduainete mõju tervisele ning viimased 15 aastat on ta erinevates terviseväljaannetes ja vanemaealistele suunatud meedias juhendanud inimesi targemalt toituma, sai tema tõeline menu tuule tiibadesse siiski viimastel aastatel. Eelmisel aastal ilmunud Luigela «Tervise kokaraamatut» müüdi 13 183 eksemplari, 2010. aastal ilmunud «Hoidiste» raamatut leidis aga eelmise aasta lõpuks juba 13 614 kodust. Luigela «Targalt toitudes terveks» teist köidet osteti ilmumisaastal 7218 ja esimest köidet lausa 11 599 eksemplari. 2008. aastal oli esimene köide Eesti Kirjatuste Liidu müügiarvestuses Maire Aunaste ja Reet Linna elulugude järel kolmandal kohal. Ravimtaimedega sai nüüdseks juba kuldsesse ikka jõudnud proua sõbraks oma vanaema käekõrval. Ühiselt metsas ja aasadel korjel käies õppis ta tundma taimede võlumaailma. Kuid vajadus sellesse maailma süüvida tekkis rohkem kui 20 aastat tagasi, mil Luigela abikaasat Aavot, viiekordset Eesti meistrit teivashüppes, tabas ajuveresoone tromb. Ajakirjas Elukiri on Luigelad meenutanud, et just siis seadsid nad kodus sisse oma taimetarkuste kartoteegi – perfokaartidele pandi kirja nii taime kui ka haiguse nimi, kasutus- ja säilitamisviis. Isiklikuks tarbeks kogutud teadmisest, kogemustest ja lihtsatest, kuid eestlastele sobivatest retseptidest koosnevadki Luigela eelnimetatud menukid. Samas pole tegu tavaliste kaunite fotodega ahvatlevate retseptipõimikutega, mida eestlased armastavad osta – mullu sajast enim müüdud raamatust olid lausa 16 kokaraamatud ja vaid üks neist on välismaiselt autorilt, Tiffany Goodalli «Tudengi kokaraamat». Luigela annab lisaks retseptidele inimestele põhjust uskuda, et lihtsate vahenditega on võimalik oma elu paremaks muuta. Omal ajal sai sellega hakkama Luule Viilmaa. «Mu töö on kandnud vilja!» arvas Luigela ise kevadel Postimehe naisteportaalile antud intervjuus ja põhjendas: «Ma olen ka väga palju loenguid andnud ja seal saadud otsene kontakt on parim. Inimesed esitavad küsimusi ja ma näen, et aastatega on nad aina targemaks läinud.» Luigela aastatepikkune töö väärib tunnustust ja kõige enam on teda tunnustanud inimesed, kes eelmisel aastal tema raamatu eest ligi 18 eurot välja ladusid. Seepärast on põhjust rõõmustada nii Luigelal, tema retseptiraamatustest nõu ja abi saanud inimestel kui ka väärtkirjanduse sõpradel. Kõik need eelnimetatud Luigela menukid on ilmunud kirjastuselt Varrak. Ja just nende kokaraamatute kasumist toetatakse väärtkirjandust, näiteks Varraku «Moodsa aja» sarja raamatuid, mille tiraažiks on vaid napp 500 eksemplari. Nagu kirjutab Luigela «Tervise kokaraamatu» saatesõnas: «Söögitegemine ja söömine peaks ideaalis olema eelkõige positiivne ja tore tegevus, mille kaudu me keha vajadusi kuulda võtame. Kui saavutame rahulolu ja kindlustunde, olemegi asunud enda eest teadlikult hoolitsema. Ei ole olemas kõiki hädasid ühte­aegu ravivaid imedieete. On olemas toitumusteadus, mis aitab meil leida tee tervisliku toitumiseni. Iga samm selles suunas muudab iga järgmise juba kergemaks.» Ja teatavasti, kui inimesel on kõht maitsvat toitu täis, tervis korras ja meel rõõmus, siis seda suurema tõenäosusega võtab ta kätte mõne ilukirjandusteose.