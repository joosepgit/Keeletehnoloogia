www.naisteleht.ee	 loe, kuula ja vaata Üldiselt on vist nii, et kes kord Bryan Ferry glamuurse sarmi võrku sattunud, see sealt enam naljalt ära ei pääse ja noogutab kiitvalt kaasa kõigele, mida mees teeb. Õnneks ei ole see noogutamine põhjendamatu, sest Ferry on lihtsalt nii hea kõiges, mida ta ette võtab. Uuele albumile (kuhu on vana hea Roxy Musicu joont järgides kaanele pandud supernaine – Kate Moss) on ta kogunud kokku hulga ägedaid kaasteelisi, alustades Brian Enost ja lõpetades Scissor Sistersiga, kuid tulemus on ikkagi üdini ferrylik. See tähendab kvaliteetne, voolav, soe ja sume ning aeg-ajalt kentsaka kiiksuga. Väikesesse nimetusse külla kuskil Saksamaaga piirneval mägismaal tuleb üks veidralt riietatud ja veel veidramate kommetega vanamees, kes toob külaelanikes esile kõik need iseloomujooned, mis nad ise hea meelega maha salgaks. Loomulikult ei saa selline asi hästi lõppeda ega lõpegi, kuid ometi pole see põhiline. Tunnustatud Prantsuse kirjanik Philippe Claudel kirjutab jälle elust ja surmast, süüst ja süütundest, patust ja lunastusest ning heast ja halvast ühel väga lihtsalt põhjusel – me ei tohi unustada kunagi seda, mis on juhtunud, sest ajalool on vastik komme end pidevalt korrata. Mäletate, kuidas «Sõprade» sarja Joey «Surmahotelli» ja «Väikeseid naisi» lugedes raamatud vahepeal sügavkülma pidi pistma, sest need läksid liiga hirmsaks või kurvaks. No tõelistel Potteri-fännidel oli raamatusarja viimase osaga tõenäoliselt sama lugu, sest mida aeg edasi, seda traagilisemaks Harry ja tema sõprade elu ju läheb. Käriseva-kähiseva häälega Rod sulatab lauldes ka kõige külmema südame ja romantikavaenulikuma kuulaja. Võime kinnitada, et see plaat ei aja oma tundelisusega öökima, jääb kenasti piiridesse. Kaksteist vana, aga väga head lugu, sealhulgas «Moon River» ja «Fly Me To The Moon», kõlavad Rodi heas läbiproovitud võtmes. Kallid romantikud, nööpige nüüd kähku lahti pudel väga head veini, süüdake küünlad ja kamin ning sisestage Rod plaadimasinasse. Ta kindlustab teile täiusliku õhtu. Ehk isegi öö? Kui lugesite lehekülgedelt 28 ja 29 meie armastusest Ramsay vastu, tema nutikate, ägedate ja ülimaitsvate roogade pärast muidugi, siis te vahest ei imesta, et siin raamatule lahkelt viis punkti anname ja seda taevani kiidame. Ehkki viimasel ajal rohkem eraeluliste skandaalide ja pankrotiga meediakünnist ületanud, on Gordon «F***» Ramsay (nagu teda ropendamise pärast kutsutakse) endiselt geniaalne kokk, kelle ülevaatlik raamat maailma köökidest võiks olla kõigi kodukokkade riiulil.