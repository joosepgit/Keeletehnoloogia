www.naisteleht.ee	 TEEMAD Ära näe ainult ratastooli, näe ka inimest, kes seal istub! 21. Juuli 2011 - 11:36 | naisteleht Sven Kõllamets on teistest erinevalt liikunud nii kaua, kui ta mäletab. «Minu liikumispuue on sünnitrauma tagajärg ja õigupoolest ma ei teagi, mis tunne on teistmoodi kõndida,» ütleb Sven. Viimane asi, mida ta aga vajab, on haletsus. «Mulle ei meeldi, kui minusse suhtutakse kui ohvrisse, sest ohvrile saabki vaid kaasa tunda ja iga tema tegevust ja naeratust imeks pidada. Mina aga ei tunne ennast ohvrina.» Ja tõesti, vanasõna «kes teeb, see jõuab» käib kohe kindlasti Sveni kohta, sest oma noorele eale vaatamata on ta jõudnud liikumispuudega inimeste heaks teha väga palju. Kõrvaltvaatajale hulljulge otsus Kui Sven kümme aastat tagasi pärast Kärdla keskkooli lõpetamist otsustas mandrile ülikooli tulla, seisis tal kõigepealt ees põhjalik uurimistöö. Peale erialavaliku pidi ta ka täpselt välja uurima, millised on ühes või teises ülikoolis ratastooliga liikumise võimalused. «Näiteks Tartu Ülikooli mõnes majas olid tollel ajal ainult keerdtrepid, seal oleks mul olnud võimatu loengutesse pääsedagi,» räägib Sven. Tallinna Tehnikaülikoolil valmis aga just tema ülikoolitee alguseks uus ühiselamu, kus oli mõeldud ka liikumispuudega õpilaste peale. «Aga ega ma lõplikku erialavalikut nüüd ainult selle järgi ka ei teinud,» kostab tehnikaülikoolis geenitehnoloogiat tudeerinud Sven. «Ikka selle järgi, et eriala tundus mulle huvitav.» Pealinna tulek ning iseseisev elu noormeest ei kohutanud. «Ühikas sain vabalt ise liikuda, aga mõnes õppehoones oli ainuke võimalus loengusse pääseda tõesti vaid trepist minnes.» Siis tulid appi kursavennad ja tundi minemata Svenil ei jäänud. Sveni kaasabil on tehnikaülikoolis viimaste aastate jooksul väga palju muutunud. «Uutes hoonetes on spetsiaalsed tõstukid ning kaldteed ja äärekivid on teatud kohtades kas madalamad või lamedad,» toob Sven näiteid neist kohtadest, mis oma kahel jalal kõndivatel projekteerijatel ilma Sveni-suguse pädeva nõuandjata jäävad tihti kahe silma vahele. Õnneks tehnikaülikoolis küsiti Sveni arvamust ning võeti tema ettepanekuid kuulda. «Tegelikult on ju mis tahes kaldteed ja käsipuud kõigi, mitte ainult puuetega inimeste jaoks,» arutleb Sven, vaieldes vastu väitele, et kaldteid, mille ehitus on kallis, kasutaksid vaid üksikud inimesed. «Ka lapsevankritega emad on kaldtee üle rõõmsad ning käsipuud vajavad inimesed, kellel on käsi või jalg ajutiselt kipsis või haige,» toob ta näiteid elust enesest. Sven meenutab ka vestlust ühe turvamehega pärast seda, kui TTÜ ühe peasissepääsu juurde kaldtee paigaldati: «Ta ütles, et küll on hea, et valimisjaoskond on nüüd ligipääsetav ja ratastoolis valijad saavad ise sisse, et neid ei pea enam tõstma.» Sveni võib lükata küll! Kui on minek mõnda uude kohta või üritusele, teeb Sven alati eeltööd ja uurib, kas ta ikka pääseb sinna ratastooliga ligi. «Ürituste korraldajad võiksid infoks märkida, kas üritusepaika on võimalik minna ka ratastooliga või millised takistused seal liikumispuudega inimestele on. Näiteks olen väga mitme Tallinn 2011 Kultuuripealinna ürituse kohta eelnevalt uurinud, et kas teil on seal treppe ja mitu astet seal on. Inimesed alati ei oska vastata, sest pole takistusi tähele pannud, aga mulle on see ju hädavajalik info.» Svenile meenub taas üks seik, mis takkajärele naljagi teeb. «Pidime ühte hotelli minema ja uurisin enne, kas neil on seal kaldtee olemas. Öeldi, et on küll. Kohale jõudes selgus, et see kaldtee on ehitatud 45kraadise nurga all reisikohvrite vedamiseks — ehk siis suht hea koht enesetapu tegemiseks,» naerab Sven. Nii et tol korral tuli Svenil ikkagi trepist minna. «Suudan õnneks nii palju omal jalal liikuda, et sain trepist üles, ja sõber aitas ratastooliga. Kodus proovin liikuda ka omal jalal, aga pikkadeks vahemaadeks vajan ikkagi ratastooli,» selgitab Sven. Ta saab edukalt ka bussiga sõidetud ja enamikus kaubanduskeskusteski on mõeldud liikumispuudega inimeste peale. «Ainult talvel on raske läbi hangede sihtpunkti jõuda. Siis oleks küll tore, kui keegi teinekord aitaks. Mõtlesin, et peaks laskma teha talveks selja peale kirja: «Kui liigud samas suunas, siis lükka mind julgelt!»,» naerab Sven. «Vahel on keeruline kindlaks teha, kes möödujatest on samas suunas minemas.» Kuid üldiselt on noormees siiski seda meelt, et enne abistamist oleks kena küsida, kas inimene ikka vajab abi. «Vahel on olnud nii, et mina liigun omas tempos ja järsku hakkab keegi mind tagant lükkama või pidurdama. Aga väga järsu kiirusemuutuse tõttu võib ju toolilt maha kukkuda!» selgitab Sven. «Või kui juba kaugelt näen, et mulle hoitakse ust lahti, siis hakkan kiirustama, et see inimene minu järel ootama ei peaks ...» Üks mis kindel on see, et haletsust Sven ei vaja. «Kord tuli üks kodutu minu juurde ja pistis ühe krooni pihku,» muigab ta. «Ju ta siis tundis, et sai head teha,» mõistab ta meest omal moel siiski. Kuid Sven andis raha pakkujale tagasi, sest too vajas seda ilmselgelt rohkem kui tema. Svenil, kes praegu tegeleb tehnikaülikoolis puuetega inimeste nõustamisega ning samal ajal täiendab end samas koolis juura alal, on tulevikuks suured plaanid. Vähe sellest, et ta on suutnud oma kooli liikumispuudega inimestele mõnusamaks teha, tahab mees juhtida puuetega inimesi puudutavatele seadustele ning seal esinevatele puudustele tähelepanu hoopis laiemalt, kogu riigis. «Riik peaks pöörama rohkem tähelepanu sellele, et puuetega inimestel oleks võimalik liikuda, elada iseseisvat elu ja käia tööl, olles sõltumatu,» tutvustab Sven oma vaateid. Tema sõnul tekitab kõige parema tunde ikka see, kui oled millegagi otsast lõpuni iseseisvalt hakkama saanud. «Vahel teen vanematele üllatuse ja sõidan ise Hiiumaale. Lennukiga minnes on see võimalik, saarel sõidab kohalik buss otse mu koduukse ette — ja olengi kohal. Kui inimestele antakse võimalus olla iseseisev, siis nad seda ka on. Aga kõigepealt tuleb luua eeldused.» Kui Sven samas vaimus jätkab ning oma juuraõpingutega ühele poole saab, siis on loodetavasti peagi oodata muudatusi ka meie seadusandluses. Jääme huviga ootama ja oleme üsna kindlad: Svenist me veel kuuleme! Kristiina Genno