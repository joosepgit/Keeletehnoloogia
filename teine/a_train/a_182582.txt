www.naisteleht.ee	 Toit: Ahjusoe leib laadalt Rakvere linna sellesuvised plaanid ei jäta külalistele söömiseks palju aega. Nii et parim võimalus mitte jääda ilma linnas toimuvast ja samal ajal ka süüa, on ajastada oma külaskäik iga-aastaste Rakvere linna päevade ajaks 5.–6. juunil. Pikale tänavale on siis üles seatud lauad, mille taga kaubeldakse nii käsitöö kui söögi-joogiga. Jook: Harjutage teetseremooniat! Asuge kohe tutvuma Jaapani traditsioonilise teetseremooniaga, sest tänavu võib teil tekkida reaalne vajadus sellega hakkama saada. Nimelt on Rakverre oodata ohtralt jaapanlasi! Kaks aastat tagasi peeti just Rakveres maha esimene sumo juunioride MM väljaspool Jaapanit. Selles oli suur roll Lääne-Virumaalt Laekverest pärit Barutol. Siis hakkas Rakvere sumokatele nii meeldima, et tänavu sügisel, täpsemalt 11. ja 12. oktoobril, korraldatakse siin juba sumo MM. Sel puhul on 6.–10. oktoobrini linnas Jaapani kultuurinädal, mis tähendab nii kontserte, näitusi kui ka õpitube. Aga juba praegugi toimub igal nädalal mõni Jaapani kultuuri tutvustav üritus. Elamus: Punklaulupidu Rakvere peanäitejuht Üllar Saaremäe on võtnud nõuks lavastada sel suvel maailma esimene punklaulupidu. Eesti tuntumate punkansamblite laulud seatakse kooridele ja orkestrile ning vähemalt kahest laulust on oodata à cappella seadet! Punkversioonid sünnivad ka kahest kuulsast klassikalisest koorilaulust: Lüdigi «Koidust» ja Härma «Tuljakust». Ärge magage maha! Kuidas kohale saab? Rakverre saab nii bussi kui rongiga. Viimane on muidugi pungim ja sobib Rakverre sõitmiseks paremini. Öömaja saab alates 1. aprillist uues ultramoodsas spaa-hotellis AQVA, hetkel on linna hinnatuim hotell Wesenbergh. Hiljuti avas uksed ka pisut tagasihoidlikum Art Café külalistemaja. Suvistele suursündmustele sõites tasuks öömaja paar kuud ette broneerida. Linke www.rakvere.ee www.rakvereteater.ee www.baltoscandal.ee www.wesenbergh.ee www.aqvahotels.ee www.edel.ee www.gorail.ee