www.naisteleht.ee	 Erilised lumefriigid saavad Lapimaal peatuda lumehotellis, einestada lumerestoranis ning nautida kunsti lumegaleriides, mis on juba iseenesest omaette kunstiteosed. Las rannaliivad ja palmid ootavad... Kui üldse jõuluvana tõeliseks pidada, siis vaid seda, kes elab Rovaniemis. Tema külastamiseks on praegu parim aeg – detsembri lõpus on tal juba hullupööra palju tegemist. 35 000 elanikuga Rovaniemi linnakese maailmakaardile viinud Jõuluvana ei ela päris kesklinnas. Tema koduküla asub põhjapolaarjoonel, Rovaniemi kesklinnast umbes kaheksa kilomeetri kaugusel. Loomulikult viib Jõuluvana juurde ka eribuss. Minge, vaadake Lapimaa ilu ja hingake sisse lumelõhna ning väikeste kohvikute ümber hõljuvat piparkoogi ja kaneelisaiade hõngu – siis taipate, miks Jõuluvana just sinna on otsustanud end sisse seada. *** Toit: Lõunasöök jääaugust Jäässe raiutud august kala püüda on lõbus. Riietuge soojalt, võtke kaasa jääpuur, õngitsemistarbed, toolike ja piisavalt süüa. Esimest korda jääaugust kala püüdjail tasub ala veteranidelt nõu küsida. Tõsi, õnge otsa jäänud kalast ei pruugi jätkuda tervele reisiseltskonnale uhhaa keetmiseks, ent elu üks meeldejäävamaid lõunasööke on garanteeritud. Jook: Kõik, mis on kuum Talviseid seiklusi täis päeva krooniks on lõkketule ääres joodud kuum tee (rummiga, mõistagi), kakao (kriipsuke rummi teeb selle ainult paremaks) või siis aurav tassitäis kohvi (unustage klassikaline konjak selle kõrvale, laenake parem tee- ja kakaosõpradelt pisut rummi). Raamat: «Jõuluvana aabits. Jõuludega liituvaid termineid» Formaalselt on tegemist uurimusega, mille on koostanud Soome kaubandus- ja tööstusministeerium. Soomlastele on läinud väga hinge, et head naabrid rootslased ja norrakad püüavad turiste meelitada jõuluvanadega, kes nende hinnangul pole üldse ehtsad. Õige jõuluvana elab Korvatunturil ja tema päevatöö on külaliste tervitamine polaarjoonel Rovaniemi lähedal Pajakülas. Miks just Soomes? Ministeeriumi uurimuses on ammendavalt vastuseid: «Temaga võib aasta läbi tasuta kohtuda ainult Soomes, põhjapõdrad elavad Soomes, lumi on jõulude ajal maas, polaarjoonel on jõuluvanal oma postkontor. Soome jõuluvana saab ülekaalukalt kõige rohkem kirju maailma lastelt, Soomes on ainuke õige jõuluvana lõbustuspark.» Kuidas kohale saab? Reis algab mõistagi Tallinnast laevaga. Et autosõit Rovaniemisse kestab ligi kaks päeva, tasub kaaluda võimalust minna kohale rongiga. Raudteesuksu kihutab Helsingist jõuluvana kodulinna pisut rohkem kui kümne tunniga ja ka öösiti. Rongi sappa on haagitud autovagunid, et kõik, kes soovivad, saaksid Lapimaal oma ratastel ringi liikuda. Arvestama peab lihtsalt põhjapõtradega, kes aeg-ajalt muretult teele astuvad. Jõuluvanale külla viivad ka reisifirmad – tasub mõne suurema abiga sobivaim variant leida. Reisipaketid on kokku pandud tavaliselt nii lastele kui ka täiskasvanutele mõeldes. Neli päeva pika reisi hind on umbes 3000 krooni inimese kohta.