www.bioneer.ee	 Konkursile on oodatud koolide, lasteaedade ja kodanikuühenduste koostööprojektid, mis on suunatud programmis „Eesti ühiskonna väärtusarendus 2009-2013“ fookusesse seatud moraalsete (hoolivus, õiglus, inimväärikus jne) ja sotsiaalsete (demokraatia, solidaarsus, sallivus jne) väärtuste edendamisele läbi vabatahtliku tegevuse. Haridusasutuste ja kodanikeühenduse koostöö Koostööprojektide abil viiakse omavahel kokku haridusasutused ja ühendused. Kodanikuühendused peavad oma ülesandeks teatud väärtuste edendamist ja nad saavad kaasa aidata nende käsitlemisele formaalhariduse raames. Koolides ja lasteaedades aitab kodanikuühenduste kompetentsi ja kogemuse viimine haridussüsteemi oluliselt rikastada nii ainetundi kui ka kooli- ja lasteaia keskkonda tervikuna, samuti teadvustada ühiskonnaasjades osalemise võimalusi. Kodanikuühenduste seisukohalt aitavad koostööprojektid suurendada nende suutlikkust kaasata lapsi ja noori kodanikuühenduste tegevusse, tõsta noorte teadlikkust kodanikuühenduste ja kodanikualgatuse rollist ühiskonnas, karjäärivõimalustest kodanikuühendustes, vabatahtlikkusel põhinevast tegevusest ja selle olulisusest. Vabatahtliku tegevuse harjumuse kujundamine Eelistatud võrdne kaasatus ja sünergia Koostööprojektide algatajaks võib olla nii kool, lasteaed kui ametlikult registreeritud kodanikuühendus. Ühes koostööprojektis võib osaleda rohkem kui üks kodanikuühendus ja/või haridusasutus.