www.naisteleht.ee	 Külmikud jaotuvad kahte põhitüüpi: jenki-tüüpi, millel väike sügavkülmutuskast asub kapi ülaosas, ja kombi-tüüpi, millel on kaks ust ja mille sügavkülmutuskast on kapi allosas. Kombikapid on üldjuhul kallimad ja paljudel neist on kaks kompressorit: jahutuskapil ja sügavkülmal oma. Viimane variant on hea juhul, kui ühte kappidest mõnda aega ei kasutata. Näiteks puhkusele sõites võib jahutuskapi välja lülitada, kuid sügavkülma tööle jätta. Siis tarbib külmik ka märksa vähem elektrit. Järjest populaarsemaks muutuvad ka side-by-side- ehk nn Ameerika-tüüpi külmikud, millel külmik ja sügavkülmik asetsevad kõrvuti. Et külmikust ei saaks elektriröövel Keskmine Eesti pere kulutab elektri- ja soojusenergiale umbes 12 protsenti eelarvest. Lihtsaim võimalus raha säästa on uurida kodumasinat ostes selle energiaklassi. Kuna külmik töötab üldjuhul 24 tundi ööpäevas, on just selle kodumasina energiakulu väga oluline. Kindlasti tasub eelistada A või A+ energiaklassi külmkappi, sest neil on enamasti parem isolatsioon. Näiteks Whirpool A+ energiaklassi külmikud kulutavad 25 protsenti vähem energiat kui A-klassi omad! Tavaliselt on tootjad välja toonud kodumasina aastase elektritarbimishulga kilovatt-tundides. Neid näitajaid võrreldes on lihtne välja arvutada aastane rahaline kokkuhoid ja võrrelda seda ostuhinna erinevusega. Kuni neljaliikmelisele perele peetakse optimaalseks 270liitrise mahutavusega külmikut, suuremale perele soovitatakse 310liitrist kappi. Loomulikult võib osta ka mahukama külmiku ja kindlasti saaks hakkama väiksemaga – kõik sõltub pere vajadustest ja harjumustest. Kitsukesse suvilasse või maakodusse piisab 60- või 120liitrisest külmikust. Kõige väiksem külmkapp ongi 60liitrine ehk mõõtmetega 60 x 50 x 60. Energiaklassi kõrval on külmiku teiseks olulisemaks näitajaks anti-frost-süsteemi olemasolu. No-frost-tehnoloogia õhutussüsteem juhib sügavkülmkambri siseruumi tekkiva niiskuse väljaspool asuvasse aurustajasse. Teisisõnu: jahekapp ja sügavkülmkamber sulatavad end aeg-ajalt ise üles ning tekkiv sulatusvesi aurustub väljaspool külmikut, sügavkülmkambri all oleval alusel. Mida kujutab endast integreeritav külmik? Integreeritavad külmikud on reeglina mõeldud 60 cm laiuse kapi sisse ehitamiseks. Mõistlik on osta sisseehitatav külmik koos mööbliga, sest siis on kindel, et nad omavahel sobivad. Võrreldes muude integreeritavate köögiseadmetega, on külmikutel kõige rohkem mõõtmete ja uste paigutuse standardeid. Integreeritavat külmikut paigaldades tuleb jälgida, et kapi tagaosas oleks tagatud minimaalne tootja poolt ettekirjutatud õhutusava ning ka soklisse jääksid piisavalt suured õhuavad. Vastasel korral suureneb külmiku voolutarve ning tööiga lüheneb märgatavalt. EDC – elektrooniline kliimakontroll, mis reageerib temperatuuri muutustele ja tagab külmikus soovitud temperatuuri. Tasub teada Pesumasinatelt külmikutesse jõudnud poole koguse funktsioon võimaldab säästa energiat. Kui sügavkülmutatavat toitu on nii vähe, et see mahub sügavkülmiku keskmisse sahtlisse, tuleks sisse lülitada poole koguse funktsioon. Osades külmikutes on elektrikatkestuse puhuks külmaakud, mis hoiavad määratud temperatuuri kuni 40 tundi. Külmikut ostes tasub vaadata sedagi, kas uste avanemise poolt saab vahetada. See on oluline juhul, kui lähitulevikus on plaanis köögimööbli vahetus.