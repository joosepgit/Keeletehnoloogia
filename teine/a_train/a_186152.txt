www.naisteleht.ee	 Dubai: 21. sajand kohtub Araabia tavadega. Dubai, Araabia Ühendemiraatide üks seitsmest emiraadist, on Pärsia lahe vabameelsemaid kantse, kus põimunud araabia kultuur ja läänelik elustiil kõrgusi vallutavate pilvelõhkujate all. Uusi hooneid kerkib Dubaisse meeletu kiirusega, kusjuures ei ehitata ainult maismaale, vaid ka vette kuhjatud tehissaartele. Kohapeal olles tasub kindlasti külastada (sõna otseses mõttes, sest seal ööbimine oleks arutu priiskamine) maailma ainsat seitsme tärniga luksushotelli Burj al-Arab, mille mõnesse restorani võiks siiski broneerida ka laua, et nautida maalilise vaatega lõuna- või õhtusööki. Iga aasta alguses on Dubai vallutanud maailmakuulus «Shopping Festival», mis aga seekord vältab kauem kui kunagi varem: algas juba 20. detsembril ja kestab 19. veebruarini. Iga maa on seal esindatud paviljoniga, kus pakutakse oma kaupu, sööke ja kultuuriprogrammi. Seega võib kallite kaubamärkide kõrvalt leida palju ülisoodsa hinnaga tooteid (hinnad sõltuvad suuresti muidugi ka kauplemisoskusest). Nii et kui jõulukingid pole teid pankrotti ajanud, siis sõitke seda omapärast festivali nautima! *** Toit: Toitude paabel Dubais võib nautida peaaegu kõiki maailma kööke (Hiina, Tai, Liibanoni, India, Pakistani jt). Inimene, kes otsib maitseelamusi, neid sealt kindlasti leiab. Samuti on väga häid mereandide restorane, kus külastaja valib mereandide hulgast välja meelepärased ning kokk valmistab neist roa vastavalt tema soovile. Hätta jääb vaid see, kes otsib toitu, mis on iseloomulik vaid Dubaile ja mitte ühelegi teisele paigale siin maailmas. Jook: Karske elu Karta on, et pärast aastavahetuse pidusid ei ihka keegi puhata kohas, kus veini voolab ojadena. Dubai on selles mõttes paradiis. Ehkki mõnel pool Araabia Ühendemiraatides on alkohol täiesti keelatud (Sharjah, Fujairah), on Dubai hotellirestoranides ja -baarides saada importalkoholi (kuigi ka Dubaist leiab alkoholivabu hotelle). Poes alkoholi ei müüda. Raamat: Reisijuht ostuhulludele Raamatuid on Dubaist kaante vahele jõudnud väga vähe, suurem osa lugemisvarast on üleval internetis. Ostlema sõites tasuks enne «erialast» kirjandust lugeda, üks paremaid info hankimise kohti on Dubai Shopping Guide, mille leiab aadressilt: http://guide.theemiratesnetwork.com/living/dubai/shopping_malls.php Kuidas kohale saab? Dubai pole matkaja ega seljakotiränduri sihtkoht, see on luksusliku ja aktiivse puhkuse nautimise paik. Nii et ainus mõistlik lahendus on seada sammud reisibüroosse ja osta puhkusepakett. Nädalast puhkusereisi alla 17 000 krooni on küll keeruline leida, kuid selle eest on puhkus tõeliselt luksuslik.