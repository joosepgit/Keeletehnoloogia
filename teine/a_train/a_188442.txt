www.advent.ee	 Maikuu esimesel nädalavahetusel kogunes umbes 25 noortejuhti ning teismelist Võrumaale Piusale selleks, et selgeks teha, mida mõtleb ja vajab tänapäeva noor teismeline ning kuidas jõuda temani läbi ajakirja, mille pealkirjaks otsustati panna XT. Kuna adventkoguduses ilmunud ajakiri AdventEkspress täitis suure osa oma ilmumiseajast koguduse häälekandja rolli, ei ole ta suutnud senimaani saavutada oma algset publikut – teismelisi. Et see eesmärk – jõuda teismeliseni – saavutatav oleks, kogunetigi Piusale, et üheskoos nõu pidada. Erinevates “sepikodades” arutati selle üle, milline on tänapäeva teismeline. Mis on tema huvid, suurimad mõjutajad, eeskujud, kartused, lootused ja eesmärgid? Tulemus oli päris hirmutav, kuna paistab, et noor elab väga pingelises konkurentsiõhkkonnas, kus igal hetkel peab jälgima, et sa teiste ebasoosingusse ei langeks. Sealt edasi arutati selle üle, kuidas ja milliste teemadega peaks noort kõnetama. Kuidas viia kokku see, mida ta tahab lugeda sellega, mida me tahame, et ta loeks? Ideid oli rohkelt ning nooremad kohalolijad jagasid oma väga väärtuslikke mõtteid, arvestades iseenda ja oma eakaaslaste kogemusega. Ajurünnakulaagri viimasel päeval, pühapäeval tuli otsustada veel mitmed ajakirja praktilist külge puudutavat küsimust. Kõige tähtsam neist oli uue nime küsimus. Ideid tuli taaskord rohkelt ja oli mitmeid väga häid variante. Peale hääletamisetulemuste kokkulugemist jäi aga püsima üks – XT. Millele see siis viitab? Selle nime arutelu juures käidi välja mõtted ristteest, millel iga noor seisab, kui ta ka enda ja Jumala suhet vaagib. Lisaks sellele on paljusid teismelisi iseloomustamas ka tundmatu tee (x tee), mida nad isegi seletada ei oska. Ja muidugi on suurele osale neist ka kristluse tee veel tundmatu tee. Otsustajad noored jäid nimega rahule ja uskusid, et see võib noort teismelist igati kõnetada ja tema pilku köita. Lisaks sellele otsustati, et ajakiri hakkab tulevikus ilmuma üle kahe kuu ning paralleelselt tehakse ka ajakirja kodulehekülge. Lisaks pingelistele “ajurünnakutele”, käidi ka väljas Piusa liivakoobastes ning Lõuna-Eesti piirkonna kristliku usaldustelefoni pidajal Elmet Vaaksil, kes elab üksinda oma huvitavas Rohuaia Risti talus. Aega oli pallimänguks, kui ka lõkkeõhtuks ning muidugi Piusale omaseks suitsusaunaks. “See oli lahe laager. Minu arust läksid need sepikojad igati korda. Ma loodan, et XT läheb kõigile peale ja et see levib ka väljaspool meie piirkonda,” ütles Kristjan Kalmus, kes oli üks teismelistest osavõtjatest.