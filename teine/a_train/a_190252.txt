www.bioneer.ee	 „Keskkonnaministeerium korraldab radooniseminari juba teist aastat järjest, sest teema on aktuaalne ja huviliste arv suur“, ütles Keskkonnaministeeriumi välisõhu ja kiirgusohutuse büroo peaspetsialist Evelyn Pesur, kes on ühtlasi seminari läbiviija. „Seekord on seminari korraldamiseks ka lisapõhjus - kehtima hakkab uus standard, mis annab näpunäiteid, kuidas arvestada radooniga hoonete ehituse planeerimisel,“ selgitas Pesur. Standard reguleerib radoonisisalduse väärtust maapinnas ning hoonetes, samuti annab hinnangu erinevate Eesti piirkondade radooniohtlikkusele ning soovitusi radooniohutu hoone projekteerimiseks. Selle aasta maikuus tehakse standard EVS 840:2009 „Radooniohutu hoone projekteerimine“ avalikuks Eesti Standardikeskuse ametlikus väljaandes EVS Teataja ( http://www.evs.ee ). Lisaks uuendatud standardi tutvustamisele saab kuulata ettekandeid ka viimastest radooniuuringutest Eestis, ka on võimalik saada täpsem ülevaade radooni olemusest ja selle põhjustatud terviseefektidest. Seminaril antakse soovitusi projekteerijatele, ehitajatele ja järelevalvajatele, mida silmas pidada, kui hooneid rajatakse kõrge radoonisisaldusega pinnasele.