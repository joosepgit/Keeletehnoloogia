www.naisteleht.ee	 Eestlased ei ole kuigi teadlikud noaostjad. Endiselt on meie seas levinud veendumus, et ühe noaga saab teha kõik köögitööd. «Muidugi saab, aga õiget nuga on mugavam kasutada ja töö läheb kiiremini,» väidab Maask vastu. Kööki on soovitatav soetada vähemalt viis-kuus eri otstarbega head nuga: koorimisnuga, leivanuga, kokanuga, kirves- haamer ja kööginuga. Nõudlikumal perenaisel võiks köögisahtlis olla ka fileerimisnuga, tomatinuga, aasia kokanuga ja palju muudki. Ning loomulikult üks korralik teritaja. Suured ja tuntud noatootjad on WMF, Fiskars, Hackman ja Victorinox. Ja ärge arvake, et eri fi rmade toodetel olulist vahet pole. On küll. Maask ütleb, et igal firmal on lausa oma n-ö fänniklubid. Fiskarsit eelistavad need, kes peavad tähtsaks head ja mugavat käepidet, Hackmani valivad need, kellele meeldivad üleni metallist köögitarbed, WMF on veidi kõrgemast hinnaklassist ja Victorinoxi eelistavad kogenud kokad. Samuti on vahe olemas odava ja kallima noa vahel: esimestel pole terad pooltki nii tugevad ja teravad kui viimastel. Pealegi kipuvad odavamad noad kiiresti nüriks muutuma ja katkigi minema. Niisiis tasub perenaisel kööki soetada vähemalt paar head nuga – töö on lihtsam ja läheb lõbusamalt. «Ja muidugi tuleb nuge hästi hooldada,» tuletab Maask lõpetuseks meelde. Kuidas nuga hoida? Et nuga peaks kaua vastu ja püsiks terav, tuleb seda korralikult hoida. Soovitatav on koju soetada noahoidja, sest kui noad on sahtlis laiali, kahjustavad nad üksteist. Sõltuvalt sellest, kui tihti nuga kasutatakse, tuleb seda ka teritada. Vanaviisi luiskude ja pliidi serval noa hõõrumise asemel võib teritamiseks osta ilusa teritaja (pildil). Näiteks pulkteritaja või teritaja, mille kahe kivi vahelt nuga lihtsalt läbi tõmmatakse. Kuigi tänapäeva nugade tera on vastupidav, ei tasu neid siiski pikaks ajaks vette unustada. Ka kuivatada tuleb nuga hoolikalt. Mida millise noaga teha? Koorimisnuga – sobib väikeste köögiviljade ja maitsetaimede koorimiseks ja tükeldamiseks. Leivanuga – et noal on laineline tera, saab sellega hästi lõigata nii krõbeda koorikuga leiba kui ka pehmet saia. Sobib ka kapsa hakkimiseks. Kokanuga – koka parim sõber, sobib peaaegu kõikide toiduainete hakkimiseks ja viilutamiseks. Neid nuge on erineva suurusega. Kööginuga – sobib paljuks, eriti hästi aga suurte köögiviljade, liha ja linnuliha töötlemiseks.