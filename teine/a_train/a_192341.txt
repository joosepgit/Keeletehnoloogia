www.advent.ee	 Kahe nädala jooksul käis Hiiumaa pealinnast läbi umbes 50 noort, kes kuulutasid Jumala Sõna ja aitasid linna inimesi nende kodutöödes. Selle ürituse raames leiti ka Kärdla grupi jaoks oma kogudusehoone, kus edaspidi võis hakata igal nädalal koos käima. Majja planeeriti koosolekuruum, kuid teises osas ka elamispind, kuhu sooviti leida üks noor perekond, kes aitaks vana maja natuke korrastada ja remontida ning ka kohalikku gruppi üleval hoida. Järgmise aasta kevadeks läksid Kärdlasse Allika tänava uude kogudusemajja elama Rauno ja Sirje Kaasik, kellel tänaseks kolm last kasvatada. Kõige pealt tehti väike remont koosolekusaali poole peal ning noore perekonna sissekolimisel hakati korrastama ka eluruumide poolt. Aja möödudes pandi vesi majja, ehitati kanalisatsiooni süsteem, uued küttekehad, uus põrand, uus seinasoojustus ning ka uus esikuosa, mille kaudu pääseb nii koguduse- kui ka eluruumidesse. Rauno ja Sirje on kohaliku grupi tõelisteks ülevalpidajateks. Nende külastust ootavad mööda saart laiali asuvad vanemad koguduseliikmed. Jumalateenistused toimuvad igal hingamispäeval, kus vähemalt kaks korda kuus on käinud kohal Haapsalu koguduse esindajad, kelle seast võiks ära mainida - Rein Käsk, Ivo Käsk, Kaido Kask, Marko Judanov, Viktor Rohtsalu, Ergo Naab, Aivar Kirsileht. Ülejäänud kordadel juhivad kogudust kohalikud mehed Rauno ja Neeme Lind. Hiiumaad mööda laiali elab kokku 8 adventkoguduse liiget (suvel 9). Hingamispäevastel koosolekutel käib koos kuni 12 inimest.