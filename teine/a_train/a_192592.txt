arvamus.postimees.ee	 Ennustus: ühtki riiki eurotsoonist välja ei arvata Postimehe arvamusportaali ennustuses osalejad ei usu, et 2013. aastal mõni riik eurotsoonist välja arvataks. REKLAAM Küsimusele «Kas uuel aastal otsustatakse mõni riik eurotsoonist välja arvata? Milline?» vastasid pikemaid seletusi andmata eitavalt TTÜ Innovatsiooni ja ettevõtluskeskuse direktor Tea Varra ning TLÜ riigiteaduste instituudi direktor Anu Toots. EBSi Vaba Majandusmõtte Keskuse juhataja Andres Arrak jagas seda seisukohta. «Kuna väljaastumise/viskamise protseduur puudub, siis… ei arvata kedagi välja,» põhjendas ta. Suhtekorraldusfirma Rull ja Rumm juhataja Ivo Rull ennustas, et ühtki riiki eurotsoonist välja ei arvata, küll aga karmistatakse reegleid. «Tsoonis karmistatakse euro järelevalvet ning osa lõunaosariike pannakse eriti rangele režiimile,» arvas ta. LHV panga makroanalüütik Heido Vitsur selgitas oma ennustust pikemalt: «Eurotsoonist kedagi välja ei arvata. Eurointegratsioon on ehitatud üles selliselt, et rajatavast ehitisest kive ära võtta ei saa, küll aga tuleb neid sinna pidevalt juurde laduda,» alustas ta. «Edaspidi mitte niivõrd uute liikmesriikide vaid uute regulatsioonide ja institutsioonide näol. Samas ei saa Euroopa integratsioonist loobuda, kuivõrd üksi poleks ükski Euroopa riik maailma suures konkurentsis eraldivõetult üsna pea mitte keegi. Kuid ühega tuleb seejuures siiski arvestada – mingil momendil jääb selle ehitise vundament uute kivide lisamiseks liig nõrgaks. Kuid see ei ole 2013 aasta probleem,» rääkis Vitsur. Diplomaatide kooli asedirektor Vahur Made ütles samuti, et väljaarvamisi ees ei ole. «Hoopis Läti esitab taotluse eurotsooniga ühinemiseks ning ka Leedu hakkab tugevdama oma liitumisretoorikat,» ennustas ta.