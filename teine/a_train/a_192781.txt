www.advent.ee	 Eelmisel reedel, 2. juulil toimus Tallinna kirikus erakordne ristimistalitus, kuhu ristitav toodi relvastatud konvoi saatel, käed raudus. Umbes 3 kuud tagasi avaldas Tallinna vangla kinnipeetav Jevgeni Kuzjakin kaplan Rein Käsule soovi saada ristitud. Rein on Jevgenit tundnud ja temaga suhelnud juba 10 aastat. Ka piibliõppes oli ta osalenud juba varasematel perioodidel. “Ta oli enne piiblitunnis juba Murru vanglas käinud,” ütles Rein. Viimasel perioodil on Jevgeni kolm aastat kinnipidamisasutuse kirikus regulaarselt käinud. Kui ristimise küsimus üles kerkis, tekkisid kohe aga selle praktilise teostamise probleemid. Tallinna vanglas ristimiseks basseini ei ole. Rein taotles vangla juhtkonnalt lühiajalist ilma konvoita väljasõitu, et ristimine võiks aset leida lähedal asuvas Tallinna adventkirikus. Kuna aga Tallinna vanglas sarnast varasemat kogemust ei olnud, siis seda luba ei antud. Ainus teine variant oli koos valvega väljaviimine. Kuna tegemist oli pretsedendiga, siis tekitas see palju segadust. “Keegi ei osanud neid käike ette öelda, kuidas käituda,” jutustas Rein. Kuid probleemid leidsid siiski lahenduse ning möödunud reedel jõudis Jevgeni koos kolme relvastatud saatjaga, käed raudus, Tallinna Mere puiestee kiriku juurde. “Käerauad võeti lõpuks kirikuuksel ära,” ütles Rein. Kõigepealt toimus ristimiseelne vestlus, millest võttis osa ka enamus Keila adventkoguduse nõukogust ja Tallinna III koguduse pastor Vitali Mironitenko. “Kui ta vanglast vabaneb, siis ta on ju potentsiaalselt Tallinna III koguduse liige,” rääkis Rein, selgitades, et praegu arvati Jevgeni Keila adventkoguduse hingekirja. Ristimisteenistusel osales ka Tallinna III koguduse koor ja meesteansambel. Ja muidugi said kõigest osa ka konvoi kolm relvastatud saatjat. Järgmisel päeval, hingamispäeval, 3. juunil, jätkus Tallinna III koguduses ristimispüha, kus oma tõotuse tegi 4 uut inimest – kaks õde ja kaks venda.