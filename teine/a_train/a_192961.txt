www.naisteleht.ee	 Keskealistele! Keskeale lähenev naine peaks šampooni, palsami ja juuksemaski valima oma juuste järgi: kas juuksekarv on jäme või peenike. Pikajuukselistele soovitab Ketlin Kaljuste lipiide sisaldavaid tooteid, mis muudavad juuksed pehmeks, elastseks ja läikivaks. Neile, kel on peenike juus ja poisipea, sobivad proteiine sisaldavad juuksehooldusvahendid, sest proteiinid parandavad juuksekarva struktuuri, annavad soengule kohevust, hea hoidmise ja läike. Pikki juukseid, mis kipuvad pärast pesu sassi minema, tuleks hooldada nii: kanna neisse juustesse jäetavat palsamit, kuivata ja alles siis kammi, sest kuivad juuksed on palju vastupidavamad. Sedasi toimides püsivad juukseotsad kauem terved ja katkevad vähem. Üle keskea! Vanematele daamidele, kel juus kuivaks muutunud ja elastsuse minetanud, sobivad näiteks niisutavad ja Q10-t sisaldavad juuksehooldusvahendid. Q10 võitleb vabade radikaalidega ja annab juustele elastsust ning pehmust. Rakvere ilusalongi Helena juhataja Ene Saul ütleb, et selles vanuses pole ehk soovitatav juuste sättimisele palju aega kulutada – ja seda polegi vaja, kui lõikus on väga hea. Kui juustes on palju halli ja nad kasvavad ruttu, siis värvi neid (NB! ainult väljakasvu) umbes iga kolme nädala tagant püsivärviga. Teismelistele! Teismelistele ja noortele sobivad igapäevaseks pesuks õrnad sensitiivšampoonid. Kord nädalas võiks kasutada ka sügavpuhastavat šampooni. Kõõma korral sobib hästi muidugi kõõmavastane šampoon. Palsamitest on paremad juustesse jäetavad ja pihustatavad tooted. Lapsed peavad loomulikult kasutama ikka lastele mõeldud hooldusvahendeid.