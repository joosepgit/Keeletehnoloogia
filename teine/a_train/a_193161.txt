arvamus.postimees.ee	 Evelyn Kaldoja: Obamast obamam Leedu peatse presidendi Dalia Grybauskaite tõus riigipeaks oli miniatuurselt vähemalt sama särav kui Barack Obama võimuletulek USAs. Niipea kui hakkasid ringlema kuulujutud lõunapoolseima Balti riigi eurovoliniku võimalikust kandideerimisest, rivistusid ka tema pooldajad, luues muuseas isegi mitu tema toetamisele pühendatud gruppi interneti suhtlusportaalis Facebook. Ja ta polnud tolleks hetkeks isegi oma kandideerimisest ametlikult teatanud. Kui nii võtta, siis tegelikult võib Leedu kontekstis Grybauskaite tulekut isegi kindlamaks pidada kui Obama oma USAs. Sest viimatimainitul tuli siiski nii eel- kui pärisvalimistel ka konkurentidega rinda pista, leedulanna oli nood aga sisuliselt alistanud juba esimeste kandideerimiskuulujuttudega. Grybauskaite kampaania on olnud väärikas. Ta pole silma torganud populistlike avaldustega ning oli seitsme kandidaadi seas ainus, kes ei lubanud välja vahetada möödunud aasta lõpus võimule tulnud konservatiivide valitsust. Loodetavasti jätkab ta sama tarmukalt ka presidendina ja suudab juhtida Leedu läbi sellest mitte just kõige turvalisemast ajajärgust.