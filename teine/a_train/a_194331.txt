www.advent.ee	 Alates möödunud aasta novembrist tegutseb Türi adventkirikus väikelaste meisterdamisring, kuhu linna väikelapsed saavad kord nädalas, igal reede hommikul tulla koos meisterdama ja joonistama. Meisterdamisringi tarbeks esitati 2008. aasta sügisel Hasartmängumaksu Nõukogule projekt, milles taotleti raha meisterdamis- ja joonistustarvete jaoks. Hasartmängumaksu Nõukogu eraldaski projektile taotletud kogusumma, 6000 krooni ja alates 7. novembrist tegutseb kirikumajas igal reedel väikelaste kunstiring. Projekt kestab maikuu lõpuni. Meisterdamisring sai tehtud eesmärgiga anda väikelastele, kes ei käi (veel) lasteaias, võimalus koos teiste omaealistega kokku saada, koos joonistada ja meisterdada ning iga kord pärast käelist tegevust veidi ka koos mängida. Tänavune talv rohke lumega on andnud võimaluse lastele ka lumemeisterdusi teha. Kunstiringi hooaja lõppedes on plaanis lastekaitsepäevaks korraldada ka laste tööde näitus. Kunstiringi tegevust juhib vabatahtlikkuse alusel Averonika Beekmann, nõu ja jõuga on abiks Maarja Villumson ning Mall Kaaver.