www.advent.ee	 Aastapäeva koosolekud olid ilusad ja pidulikud. Rahvast oli saalis tavapärasest rohkem, sest kohal olid ka need koguduseliikmed, kes muidu harva kirikusse satuvad, mõned olid kutsunud oma sõpru ja tuttavaid ning muidugi oli ka kaugemalt külalisi – 4 inimest Soomest ja 8 Lätist. Aastapäeva motoks oli “Jaga oma leiba näljasega!” Motolauluks valisime söögipalvelauluna tuntud “On sul, on sul tükikene leiba”. Laulu ja muusikat oli kosolekutel palju, sest lisaks ühislaulmistele ja kohalikele esinejatele saime nautida ka Läti viiuliansambli AMAZEO esinemist, mis täitis peaaegu terve õhtuse koosoleku. Hommikust piiblitundi juhatas SPA Balti Uniooni sekretär Andrejs Arinsh, kes kõneles vene keeles, jutluse pidas SPA Balti Uniooni esimees Valdis Zilgalvis inglise keeles. Mõlemad sõnavõtud julgustasid meid jagama oma leiba ja tegema misjonitööd. Vend Zilgalvis tutvustas lähemalt ka ansamblit AMAZEO. Saime teada, et ansambli nimi moodustub liikmete eesnimede esitähtedest, kusjuures esimene A on ansambli juht Andris Baunis, kes on Riia Muusikaakadeemia õppejõud ning Sibeliuse nimelise viiuldajate konkursi laureaat. Sümboolne on ka see, et ansambli nimi algab A-tähega ja lõpeb O-tähega – A ja O ehk Algus ja Ots. Räägiti palju ka sõprusest. Armastuse sidemeid sümboliseeris spetsiaalselt aastapäevaks valmistatud seinakaunistus, mis kujutas endast üksteise kõrval rippuvaid pikemaid ja lühemaid, peenemaid ja paksemaid lõngast valmistatud patse ja punutisi – sümbol meie väiksematest ja suurematest heategudest. Tõsiasi, et mitte just suuremõõtmelise kaunistuse valmistamiseks kulus 200 meetrit lõnga, kõneleb meile sellest, et tegu, mis tundub meile väike ja tavaline, varjab endas midagi suurt ja hinnalist. Kaunistus läks kingituseks sõpruskogudusele Soomemaale. Selle värvitoon sobib hästi nende kiriku helesiniste seintega. Soomlased vaatasid kingitust üllatuse ja uudishimuga ning küsisid, kust on see idee tulnud ja kas selles on midagi eestlaste rahvuskultuurist. Taiese autor Marika vastas, et selline asi lihtsalt tuli talle pähe, kui ta mõtles armastuse sidemetele. “See on hänellä vot siin,” tuli Märt appi seletama, koputades Marikale pea peale. Ja tõsi ta on, et see, millele me mõtleme, väljendub varem või hiljem kindlasti meie tegudes. Kuna viiuldajate ansambli AMAZEO esinemine oli kahtlemata midagi väga erilist, siis ma lihtsalt pidin mõne kuulaja pärast kontserti kinni pidama ja laskma tal oma kiidusõnad lindile jäädvustada. Monika: Haruldaselt ilus! Ma imestan, et rahvast nii vähe on. Kas oli reklaam äkki vähene? Kui nii võimsad esinejad tulevad, siis peaks sellest kogu linna rahvas teadma. Need on suured meistrid. Rain: Väga meeldis mulle. Kari: Väga ilus! Me võtsime kontserdi video peale ja näitame Soomes teistele ka. Raimu: Hirmsasti meeldis. See ansambel võiks plaadi välja lasta. Aastapäev oli omanäoline ja loomulikult hoopis teistsugune kui vanasti. Vanasti oli kirik täiesti rahvast täis, üle Eesti tulid adventistid kokku ja maailmast olid paljud kuulamas. Nüüd on teine aeg. Aga muusika oli seekord ületamatu. Sellisel tasemel esinejaid ei ole meil siin enne olnud. Marju: Mulle meeldis väga! Üle ootuste. Nad on niivõrd meisterlikud! Tõesti, ei kujuta ette, kui palju peavad nii noored inimesed olema harjutanud, et mängida niisugust repertuaari. See on tõsine muusika. Asra: Väga fantastiline! Ma olen ükskord varem kuulnud seda ansamblit ja seepärast kutsusin paljusid kuulama. Ma usun, et keegi ei kahetse, et ta tuli. Evi: Väga meeldis! Hästi tore oli! Mõni lugu oli niisugune, et vererõhk tõusis ja higi tuli otsaesisele. Hoolimata sellest, et aastapäeva koosolekutele ei kogunenud nii palju rahvast kui vanasti, sai suur hulk inimesi sellest siiski omal moel osa. Maakonnaleht Meie Maa eraldas aastapäeva puhul terve lehekülje meie koguduse ja adventliikumise tutvustamiseks ning kohalik Kadi Raadio tegi pooletunnise saate, mis sisaldas intervjuud Valdis Zilgalvise ja Märt Pärnaga. Saade oli otse-eetris hingamispäeva 24.augusti hommikul ja kordusena järgmise nädala esmaspäeval. Jumala tahe on kindlasti see, et adventkuulutus Kuressaares ja igal pool mujal jätkuks, kuni Jeesus tuleb. Palvetagem, et oleksime ise valmis Tema tööriistad olema.