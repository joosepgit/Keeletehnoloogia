www.advent.ee	 Barbados: Kirik sponeerib väikseid ettevõtteid, et tulla vastu inimeste vajadustele 04.09.2003 Reageerides majanduse madalseisule, kõrgele töötustasemele ning adventistide raskustele hingamispäeva pidamisega töökohtadel, otsustas seitsmenda päeva adventkogudus luua väikefirmasid, et luua uusi töökohti noortele inimestele. “Meie riigis on töötuse tase tööealise elanikkonna seas 35% ja kui sellele probleemile lisada veel hingamispäev, muutub mure veel suuremaks,” ütles pastor Clive Dottin, kes on uue initsiatiivi Kariibi Adventistide Väikeste Firmade Assotsiatsioon (CASBA) eesotsas. Algatajate peamine eesmärk on koolitada noori, kes soovivad alustada oma äriga, ning töötada välja impordi-ekspordi võrgustik, mis aitaks oma kaupa turustada. CASBA soovib kahe aasta jooksul käivitada 60 väikeettevõtet. Esimesel tegevusnädalal avati 11 äriettevõtet: 6 Trininadis ja Tobagos ning 5 Barbadosel. Praegu turustatakse kaupa kahte linna ja viie linnaga on veel lepingud sõlmimisel. “Me peame olema võimelised noori inimesi motiveerima, et nad avastaksid enda talendid ja suudaksid neid oma töös kasutada. Vastasel juhul on meie ettevõtmise näol tegu vaid agentuuriga, mis raha välja annab,” selgitab Dottin. “Ma olen veendunud, et kui me räägime noortele, et nende vajaduste eest tuleb hoolt kanda, siis see ei ole sõnum, mida peaks kuulutama puldist. Meil on noored, kes peavad oma igapäevaelus hakkama saama ja me peame neid aitama, kui me väidame, et neist hoolime.” “Järgmise aasta aprillis viime läbi töökojad ja seminarid väikeettevõtete juhtimise ja turustamise teemal. Kohale on kutsutud kõik meie organisatsiooni kaudu oma äri alustanud noored,” tutvustab Dottin tulevikuplaane. Veel on plaanis suurendada linnade arvu, kellega sõlmitakse kauplemisleping. Kuigi CASBA on oma tegevuses alles algstaadiumis, on tagasiside positiivne. “Kui vaadata neid inimesi, kellel enne siin Trinidadis ei olnud mingit lootust, siis nüüd on näha lootust, mis inimestes on tekkinud. Optimism on liikumapanev jõud. Kirik peab noortesse lootust süstima erinavetel viisidel,” ütleb Dottin.