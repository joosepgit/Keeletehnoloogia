www.advent.ee	 16.-17. mail käis D-duur Soomes oma esimesel välisreisil. Lõuna-Soome piirkonna Muusikapidustuste peaesinejaks kutsus D-duuri Sakari Vehkavuori, kes neid suvel Kuressaare aastapäeval kuulis. Muusikapidustuste idee on korraldajate sõnul alguse saanud meie Kevadpidustustel käies, sest meil oli seal palju muusikat. Muusikapidustuste korraldajad on mures, sest Soome kogudustes on muusikat jäänud väheks, sest muusika, mis meeldib noortele ei meeldi vanematele ning vastupidi. Reedel hakkasime Tartust sõitma juba hommikul, et jõuda õhtuseks kontserdiks Nummelasse. Päike paistis ning meri oli rahulik – veetsime koos mõnusa merereisi. Nummela pole Helsingist kaugel, kuid kõigepealt tuli läbida kesklinna ummikud. Nummelasse jõudsime parajal ajal, et veel saal üle vaadata, hääled lahti laulda, sõnad meelde tuletada ja tehnika paika seada. Kontserdile ei kogunenud küll palju rahvast, kuid kes kohal olid, said õnnistatud ning võisid nautida ilusat kontserti. Publik võttis D-duuri väga soojalt vastu ning lauda tuli veel lisalugugi. Pärast tulid paljud rääkima ja tänama. Kuulajate seas oli aga üllatavalt palju Eestlasi, nii noori kui ka vanemaid. Sakari vabandas vaikselt, et kontsert just Soome-Venemaa hokimänguajale oli sattunud ning lubas, et järgmisel päeval on D-duurile reserveeritud vähemalt pool tundi esinemisaega. Pärast kontserti tutvusime ka oma võõrustajatega – kahe väga meeldiva ja lahke perekonnaga, kelle juures veetsime mõnusa õhtu ning kosutava öö. Hingamispäeva hommikul paistis taas päike, kuid ilm oli endiselt tuuline ja jahe. Siiski võisime rõõmsalt tõusta, süüa hommikuks müslit ja minna pidustuste toimumispaika Hopeaniemi taastusravikeskusesse. Muusikapidustustele kogunes kokku inimesi umbes kahesaja ringis. Nende seas oli veelgi tuttavaid nii eestlasi kui ka soomlasi, kes meie Piibli- ja pallipäevadel aastaid külas on käinud. Hingamispäevane kava algas muusikajumalateenistusega, kus esitati muusikalisi tervitusi erinevate kollektiivide poolt ning erinevad esinejad jagasid oma kogemusi tunnistamisest, mis oli pidustuste teemaks. Sakari rääkis sellest, et peaksime olema igal hetkel valmis püsti tõusma ja tunnistama. Pärast maitsvat lõunasööki jätkus kava erinevate esinejatega, kes laulsid erinevates paikades. Alustuseks laulis Adventus-kuoro suures saalis, misjärel kuuljaskond kolmeks jaotati. Iga grupp järgnes oma giidile ning läbis kolm punkti. Meie grupp viidi kõigepealt õitsvate õunapuude alla järve kaldale, kus laulis meile trubaduur. Oma esituse lõpus viskas ta rahva sekka ka mullitajaid, mis veel pikaks ajaks rõõmu pakkusid. Järgmiseks peatuspaigaks oli spa-keskuse väike saal, kus kuulsime kosutavat viiulimuusikat. Viimaseks välipeatuseks oli garaa, kus mehed, kes seal tavaliselt autosid parandavad, hoopis oma pillid kätte olid võtnud ja oma muusikat esitasid. Pärast seda koguneti taas suurde saali, kus esinesid veel mustanahalised õde ja vend ning seejärl andis väikese kontserdi taas D-duur. Publik oli taas väga vaimastatud ning lisaloota neid lavalt ei lastud. Enne õhtu viimast muusikalist üritust oli veel korraldatud küsitlus, et teada saada, mida arvavad erinevad koguduseliikmed erinevatest muusikastiilidest ja nende kasutamisest jumalateenistustel või ka muudel teenistustel. Selleks lasti rahvale seitset erinevas stiilis muusikapala, mille kohta, siis küsimustele vastati. Kui mõni stiil ei meeldinud, siis sai ka selgitada, miks mitte. Pärast seda, aga tuli lavale ansambel, kelle saatel said kõik koos laulda. Inimestele jagati ka erinevaid rütmipille – kõristeid, pulki ja triangleid ning igaüks sai muusikategemises osaleda. Seejuures sai ka nosida sooje karjalapirukaid. Päev aga möödus kiiresti ning tuli aeg lahkuda, et jõuda õhtusele laevale. Kallistasime ning lubasime varsti taas kohtuda, sest mitmed meie uutest sõpradest on tulemas ka suvisesse Rajaleidjate laagrisse ning teised jälle järgmisel aastal PPP-le. Tänu Taevaisale selle imeilusa reisi ja turvalise kojujõudmise eest! Reisimuljeid asjaosalisetelt Ülle : Reis õnnestus - oli tunda, kuidas Jumala käsi meid juhib ja kaitseb. Nägime vanu tuttavaid ja saime ka uusi juurde. Nii hea on teada, et me ei ole üksi siin maailmas, et on adventiste üle kogu maailma, et me oleme üks suur perekond. Mul on au kuuluda sellesse perekonda. Madli : Tänu Jumalale - reis läks kenasti korda. Väga tore oli kuulda, kuidas Jumal Ise puudutas inimeste südameid. Usun, et just see ongi meie eesmärk - olla tööriistad, mida kasutades jõuab Ta inimesteni. Vastuvõtt oli soe ja hubane ning terve üritus oli puudutav - Jumalale lähemale toov. Hellevi : Väga õnnistusrikas reis oli. Tundsime selgelt Jumala juhtimist ja ligiolu. Vastuvõtt ja vastukaja oli ülimalt positiivne ja ma usun, et kõik sellel üritusel osalejad said vaimselt kosutatud. Mäletamisväärt kogemus Tänu Jumalale tema rikkaliku helduse ja lõputu armastuse eest! Toomas : Soomlased on toredad. Allan : Reis oli suurepärane. Nägin inimeste nägudest, et nad olid liigutatud ja et meie esinemine läks neile südamesse. Kogu tänu imelisele Jumalale. Mul on siiralt hea meel, et saame oma andeid kasutada tunnistuseks inimestele sellest, et..God Is Good! Indrek : Ilm võis olla küll jahe, aga soojust kohtasime seal sellegipoolest väga palju. See kosutas hinge. Jõudu ja motivatsiooni andis juurde ka see, et sai Sakariga mõningatel olulistel teemadel mõtteid vahetatud. Nii hea on inimestega koos olla ja Jumala töö üle arutleda, rääkimata siis koos selle töö tegemisest.