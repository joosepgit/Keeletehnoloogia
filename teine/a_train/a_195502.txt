www.advent.ee	 Meil on seljataga aasta pimedaim aeg. Päevad on lühikesed ja ööd väga pikad. Pimedus matab kõik endasse. Kuid meil on kindlus, et pärast pimedust võidutseb taas valgus. Päevad muutuvad üha pikemaks ja valgusküllasemaks. Sarnast pimeduse käest valguse kätte tulemist on kirjeldatud ka neis piiblisalmides. Iisraeli rahva jaoks oli see pime aeg, kuid prohvet toob neile lootusesõnumi. Tuleb Kuningas, kelle päritolu on jumalik ja kelle sünd toob rahu, valgust ja õiglust kõigile inimestele. Jumal andis meile oma igaveses armastuses lapse, Jeesuse Kristuse, Messia. See peaks meis tekitama imestust – Messia tõi pimedusse valgust. Ta sündis siia lapsena. Me saame kogeda, et Tema on Imeline Nõuandja. Sõna imeline“ tähendab kedagi imestusega täitma“. Nagu väikesed lapsed vaatavad jõulude aegu poodide vaateaknaid, millel on jõulustseen – see on nende jaoks imeline. Nad mõistatavad, kuidas need inimesed seal liigutavad, säravad tuled ja rööbastel sõitvad rongid võtavad endale kogu nende tähelepanu. Siis näed laste silmis imetlust: kuidas on see võimalik? Kuidas ta saab nii teha? See tuletab meelde, et oleksime nagu lapsed, kes vaatavad Jumalat lapse imetlust täis silmadega. Lugedes Pühakirja kui Jumala armastuskirja meile, leiame taas ja taas imesid, kuna Imeline Nõuandja on üleloomulik. Tema tarkus ületab kõik inimliku tarkuse. Tema on Isa tarkus ja meie jaoks saanud Jumala tarkuseks. Tema on olnud oma koguduse nõuandja läbi ajastute, Tema on nende suurepäraste nõuannete autor ja andja, mille apostlid ja ka prohvetid on kirja pannud ja kogudusele edastanud; need imelised nõuanded on hoidnud ja kaitsnud kogudust, Tema kaitse on varjanud kogudust, Temas peituvad kõik tarkuse ja tunnetuse aarded“ (Kl 2:3). Uus aasta toob meile igaühele ootamatuid üllatusi, samuti kogudusele. Ma soovin, et pööraksime 2010. aasta igal päeval oma pilgu Piiblile, et näha Jumala tarkust ja imesid ja teada saada Jumala tahet enda elu jaoks – kuidas selle tahte põhjal õigeid otsuseid langetada. Siis on Kõikvõimas Jumal meiega ja valgustab meie iga sammu. Tema muudab pimeduse valguseks – see on Tema tahe. Meie südamesse tuleb valgus. Suur on valitsus ja otsatu on rahu – sellest saab meie isiklik kogemus. See on minu soov igaühele uueks, 2010. aastaks!