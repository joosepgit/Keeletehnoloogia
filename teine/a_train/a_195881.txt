www.naisteleht.ee	 toit Toidupanga koordinaator Helga Timmerman ja tegevjuht Piet Boerefijn võitlevad toidu raiskamise vastu: koguvad toitu neilt, kel seda liiga palju on, et anda neile, kellel sööki napib.: F: Helin Loik Mida teha üleliigse, kuid kasutuskõlbliku toiduga? See rändab ju pahatihti prügi hulka, kuigi samal ajal on küllalt neid inimesi, kellel pole midagi suhu pista. Nüüd kogubki toidupank hea, kuid üleliigse toidukraami kokku ja viib abivajajatele. Toidupanga tegevjuht Piet Boerefijn ja koordinaator Helga Timmerman on võtnud oma südameasjaks võidelda söögi raiskamise vastu ja püüavad üles leida toidu, mis visatakse muidu nii kergekäeliselt ära, ning suunata see hoopis sinna, kus seda kõige enam vajatakse. «Toit on ju inimese esmavajadus ja energiaallikas, ilma selleta ei suuda me elus püsida. Kui esmavajadused on rahuldamata, ei ole võimalik ennast mingil tasandil teostada,» tunneb Piet kaasa neile, kelle jaoks on kõhu-mure igapäevane. Kuidas sina aidata saad? Aidata saab igaüks. Küllap on nii mõnelgi meist jäänud pärast suuremat juubelit või pidu järele toiduaineid, mida ise ei jõua ära süüa. Sellised söögid võibki viia toidupanga Pelguranna lattu. Kartulisalatipange või keedukartulivaagnaga ei maksa siiski tulla, eelistada tuleks toatemperatuuril säilivat toitu. «Tegelikult sobib annetuseks igasugune pakendatud toit, kuid hetkel puuduvad meil külmkambrid, nii et piima- ja lihasaadusi kahjuks veel vastu võtta ei saa,» selgitab Helga. Nii oodataksegi praegu peamiselt helbeid, jahusid, tangaineid, leivatooteid, suhkrut, soola, konserve, moose, maiustusi, puu- ja juurvilju jms. Piiranguid, kui väiksest kogusest alates võiks toitu annetada, ei ole, peaasi et pakendid oleksid kinnised ja terved. «Parim enne» tähtaeg võib olla toiduainetel kohe lõppemas või isegi