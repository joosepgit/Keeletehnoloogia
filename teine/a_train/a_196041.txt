www.naisteleht.ee	 Korilus on säästuajal igati asjakohane. Väga maitsvaid ning vitamiinirikkaid õiekesi on palju ning metsast väljudes ei pea söögikraamiga kassast läbi minema. Frens Catering Pärnu köögi peakokk Marko Ehala ütleb, et toiduks sobib enamik lilli, mis pole mürgised ega saastunud. «Kindlasti kasutage söögiks ainult neid lilli, mida tunnete ning mille söödavuses olete täiesti kindel,» rõhutab ta. Kindla peale minek on näiteks ravimtaimed, mille olete ise kasvatanud. Toidu ehteks soovitab peakokk suurt mungalille, saialille, lillhernest, raudrohtu, moldaavia tondipead, kummelit, võõrasema ja murulaugu õisikuid, samuti viljapuude-põõsaste õisi – mis parajasti aias õitsele on puhkenud! Sama hästi sobivad Ehala sõnul söögiks tavalised lõikelilled, näiteks roosid, begooniad ja krüsanteemid. Tema on kõige rohkem kasutanud roose, sest need on aasta läbi kättesaadavad ja rikkaliku värvivalikuga. Roosiõis on ilus ja hea nii suhkrustatult (magustoitudel, tortidel), maitseõlipudelis (varrega roos jätab väga efektse mulje) kui ka buffet-laua kaunistamisel. Maiustada tohib lõikelilledega mõistagi vaid juhul, kui neid on kasvatatud mürgi- ja väetisevabalt. Kuigi ka mitmed poes müüdavad õied maitsevad head, on need kemikaalidega liigselt vürtsitatud. Metsast ja aiast korjatud õied pole samuti tingimata puhtad. Seepärast soovita Ehala need enne suhupistmist kerges soolvees üle loputada või korraks kuuma vette kasta. Kertu Sikk Kalasalat väikese võilillega Miks lasta aias vohaval võilillel raisku minna? See passib salatisse sama hästi nagu rukola. 1 pott rohelist salatit 1 peotäis võilillelehti ja värskeid õisi 1 väike hapu õun 1 väike karp tuunikala õlis 4 vart rohelist sibulat sidrunimahla Rebi salati- ja võilillelehed tükkideks ning aseta taldrikule. Laota peale tuunikala, õunaviilud ja hakitud roheline sibul. NB! Hoia võilillelehti enne toidus kasutamist soolvees – edasi väheneb nende kibe maitse ja nad muutuvad pehmemaks. Kevadine võileivakate Kollased paiseleheõied annavad võileivakattele tummise ja mõnusalt mõrkja maitse.