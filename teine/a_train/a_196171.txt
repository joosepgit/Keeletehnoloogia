arvamus.postimees.ee	 Urve Eslas: keda kaitsta? Kõigepealt: olen nõus, et praegu on õpilastel liiga palju õigusi ja õpetajal neid sageli napilt. Kuid suitsukoni õpilase pihku kustutanud koolijuhi kaitsele sööstnute seisukohad sunnivad meenutama paari tõsiasja, mis pedagoogide õigusi esmaseks seadmisel unuma kipub. On oht, et õiguse ja tasakaalu jalule seadmise asemel kipub õpetaja-õpilase õiguste-kohustuste laevuke teisele poole kreeni kiskuma. REKLAAM Põhjuseid, miks õpilased järjest enam õigusi saanud on, võib näha reaktsioonina paari­kümne aasta tagusele ajale, kui olukord oli vastupidine. Toon toonasest ajast ühe näite. Õppisin linnalähedases keskmise suurusega keskkoolis, kus õpetasid üsna keskmised õpetajad. Ei usu, et see kool oleks olnud halvem või parem kui sajad sarnased. Ometi oli seal õpetaja vägivald õpilase vastu kurvastavalt tavaline. Olin tunnistajaks, kuidas kordi karistati koduse hoolitsuseta algkoolipoissi, kes pandi nurka seisma seniks, kuni ta enam oma põit kontrollida ei suutnud; ja ka sellele, kuidas teismeline tüdruk ukse ja piida vahele muljuti. Neid sinikaid ei olnud aga toona kellelegi näidata ja hingehaavu, mida said lisaks karistatutele sündmuse tunnistajad, ei olnud kusagil ravida – õpetajal oli alati õigus. Üks neist õpetajatest töötab tänini samas koolis. Kui seal õpiks nüüd tolle algkoolipoisi või teismelise tüdruku laps, siis ei saaks pahaks panna, kui nad õpilase-õpetaja konflikti korral enne kaks korda mõtleks, kui õiguse õpetajale jätaks. Kui üldse. Hiljem, kui pärast ülikooli lõpetamist mõned aastad kahes üsna keskmises koolis õpetajana töötasin, arutlesin, millega peaksid õpilased hakkama saama, et neid karistama peaksin. Ehk olid nendesse põhi- ja keskkooliklassidesse juhtunud eriti toredad õpilased, ent kõik probleemid said ilma lahendatud. Küll aga kuulsin neis koolides õpetajate kurtmist, et õpilased on nahaalsed ja nõuavad õigusi. Üldistatult võiks probleemi esitada nii: naiivselt mustvalgelt seisukohalt, mis õpetajaid «heade» ja õpilasi «halbadena» näha tahtis, libisesime esmalt samavõrd naiivsesse vastupidisesse uskumusse, ja nüüd oleme kellapendlina liikumas tagasi «hea» õpetaja usu poole. Ja ma ei tea, kellele sellise naiivse usuga enam kurja tehakse, kas õpilastele või õpetajatele, kes selle ilustatud kujutluspildiga konkureerima peavad. Seega, tulles tagasi loo alguse juurde: enne kui kallutada õpilase-õpetaja õigused teisele poole kreeni ja tormata kaitsma õpetajaid sõltumata nende tegudest, peaks järele mõtlema, millise kooli suunas me liikuda soovime. On selge, et kumbki järeleproovitutest, kus õigused ülekaalukalt ühe poole kaldu, rahuldavalt ei toimi.