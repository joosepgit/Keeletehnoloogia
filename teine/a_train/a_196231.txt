www.advent.ee	 27. septembril olid Tartusse kutsutud Rakvere noored sellise tagamõttega, et nad korraldaksid õhtuse koosoleku. Kella viie paiku hakkasid Rakvere autod kohale jõudma ning kirik täitus erutatud virumaalastega, kes asusid kohe peaproovi läbi viima. Koosolek, mis algas kell kuus, oli mõnus. Sander tõi lavale kasti, mille sees olid kingitused Tartu kogudusele. Ükshaaval hakati neid kingitusi ka tutvustama. Esimeseks anniks tartlastele oli süda. Kuulsime sellest, et meile soovitakse armastust ja seda eriti Jumala vastu, kuna siis on lihtsam ka kaasinimesi armastada. Teiseks kingiks olid käed. Meile sooviti, et me ei väsiks palvetamast ja kasutaksime oma käsi Jumala ülistamiseks. Kolmandaks kingiks oli Piibel. Jumala sõna pole mitte tavaline raamat, vaid seal on kõike - ajalugu ja poeesiat, kuid eriliselt on see Jumala kiri inimeste jaoks. Neljandaks kingiks oli rõõmus meel. Kui Jumal on meiega, siis peaks meile igasse päeva rõõmu jaguma. Ettekanne ise oli lõbus ja tõi saalisolijatele oodatud rõõmu. Viiendaks kingiks oli küünal. Tuletati meelde, et Jumal on valgus ja ka meie oleme väikesed valgused, mida ei tasu panna vaka alla, vaid peaksime oma andeid võimalikult palju kasutama. Sõnumite vahepeal kõlas muusika - kuulda sai nii flööti ja viiulit ning laulu. Nagu rakverelastele kohane, oli muusika tasemel. Kui koosolek lõppes, ei saanudki aru, kuhu see tunnike kadunud oli, sest see oli olnud huvitav ja kaasakiskuv. Kingitused kastis viisid virumaalased tagasi oma koju. Aga nende mõte jõudis loodetavasti kõigi südametesse.