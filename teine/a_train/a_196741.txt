www.naisteleht.ee	 Eesti muusika auhindade jagamine Vanemuises, Tanja on ka ilusti näha.: Foto: Denis Georgievskij. Laulval tantsijal JZ Belle’il ehk Tanja Mihhailoval tuleb supermuusikalis «Fame» peaosalist kehastades vahetada show jooksul kostüümi üheksa korda. «Pluss veel peaaegu enne iga stseeni parukavahetus,» räägib Tanja. Grimeerija Tiiu Luht ei mäletagi sellist tükki, kus nii tihti oleks tulnud parukaid vahetada. «Ühe laulu ajal on mul kolm kostüümivahetust,» ütleb Tanja. «Siis on mul abilised lava taga, kes mind aitavad,» ei tundu superkiire ümberriietumine Tanja jutu järgi üldse midagi väga keerulist olevat. «Läbimängude ajal harjutasime ja proovisime kostüümivahetusi, ükskord ma ei jõudnudki vahetada – kümne sekundiga lihtsalt ei olnud võimalik. Siis tehti stseen ümber ja ma jäin oma punase flamenkokleidiga.» Flamenkokleit on ühtlasi Tanja lemmik. Tanja kiidab veel mantleid, eriti armunud on ta pruuni nahkmantlisse. «Kostüümikunstnik on Ene-Liis Semper ja näiteks leopardimantel, mida ma kannan, on Ene-Liisi isiklik,» räägib peaosaline. Tanja pole varem nii suurt ja tempokat kostüümidraamat teinud. ««Kabarees» oli ka palju kostüümivahetusi, aga sellist asja, et ühe loo jooksul kolm korda kostüümi vahetada, samal ajal tantsida ja laulda – sellist tempot pole küll olnud,» on Tanja õnnelik, et saab selles muusikalis kaasa lüüa. «Fame’i» on lavastanud koreograaf Jüri Nael, kellele see on esimene nii suur lavastus. Ja ta on teinud lauljate ja tantsijatega imet! Nauditava vaatemängu taga on ka tõeliselt pikk – üle poole aasta kestnud prooviperiood.