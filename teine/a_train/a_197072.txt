www.naisteleht.ee	 Lapsena otsustas Kati (39) ära sellegi, millist peret ta tahab: «Olen uhke, et olen suutnud pakkuda oma lastele kõike seda, mida mul ei olnud: kõik viis on ühe ema-isa lapsed, meil on alati olnud loomad, lapsed on saanud kasvada keset loodust, neid ümbritseb terviklik keskkond!» Murutaride Võrtsjärve-äärne majapidamine ei tundunud Katile päris oma. Pere oli päevad läbi Tartus tööl ja koolis, koju jõudsid kõik alles õhtul ja läksid varsti magama. Ja merd ei olnud sisemaal kuskilt võtta. Lahendus? Kati otsis omale päris enda kodu. Õige maja leidus Pärnumaal Lius ja sinna pakkiski ta suveks kaasa nooremad lapsed Brigita (9) ja Aleksandri (4). Maria Indira, koerte Barbara ja Tobiase ning sülearvutiga jääb Kati siia aga päriselt paika. Liu on Kati kodu. Rahvas käib vaatamas nagu imelooma Liu kodu tähendab ka seda, et siin on kõik Kati korraldada, teha ja finantseerida. Mõni nädal pärast keisrilõiget niidab Kati juba reipalt vikatiga muru. See pole tema jaoks mingi pingutus – üheksa päeva pärast keisrilõiget tuli tal 75 kilo kaaluv bernhardiin Barbara sülle vinnata ja autosse kanda, et raskelt haige loom arsti juurde viia. «Kedagi mul tassima kutsuda polnud, ja ei saa ju lasta sõbrannal ära surra,» seletab Kati rahulikult. Liu maja vajab hädasti aeda. «Siia satuvad sageli merd otsivad inimesed ja võõrad koerad. Lisaks on külainimestel tekkinud harjumus oma külalisi mulle hoovi peale tuua, et näidata, kus see kirjanik Murutar elab. Siis veel küsivad minu käest, et ega nad mind sega. No segavad ikka küll!» põrutab Kati ja teatab: «Aed tuleb veel sel suvel!» See tähendab, et Kati võtab hinnapakkumised, otsib töömehed ja juhatab kogu tegemist. «Vahel helistan Alole ja räägin, et mis raha küsitakse ja kuidas plaanid on, aga siis mõtlen jälle, et no mis ma teda ikka tüütan – minu maja, ise otsustan!» Ainult vabadus! Kati rahaseis sõltub tema tegemisest: «Olen olnud 15 aastat vabakutseline. Minu sissetulekud sõltuvad täpselt sellest, kui palju ja mida ma teen.» Ta on küll proovinud olla kindlal kohal kindla tööajaga, kuid see pole talle sobinud. Ta valib parem ise, mida teha tahab: «Saan lubada endale mulle huvitavaid projekte. Õigem oleks küll öelda, et huvitavad asjad leiavad ise minuni tee. Selle kohta öeldakse, et kui oled ära kannatanud kuulsaks saamise esimese laine, siis hakkavad head asjad sind juba ise leidma.» Kambajõmmi tüüpi emme Kõige sagedamini sunnib Katit Liust lahkuma abikaasa Alo (41), sest sel on komme aeg-ajalt meestega nädalateks metsa kaduda (ohvitseride kursused) või veel pikemaks ajaks merele minna (purjetamine).Siis kolib Kati pere jälle Võrtsjärve äärde kokku. Nendel aegadel sõidab Kati lastele taksot Tartusse ja tagasi, ajab Alo asju kirjastuses ja jagab maid end juba iseseisvaks pidavate teismelistega. Vanemad lapsed, poeg Richard (17) ja tütar Margareta (14), on enda arvates suured iseseisvad inimesed. «Ega ma neile kogu aeg helista, ma ei taha olla selline kummitav emme. Aga nad teavad, et telefon on mul alati sees ja mina olen neile olemas. Ma olengi rohkem kambajõmmi tüüpi emme. Teen asjad lastega kaasa ja seeläbi olen neile eeskujuks ja toeks,» räägib Kati. Viimane raske periood teismelistega oli Maria Indira ootamise ajal, mil Kati vahepeal vanema pojaga üldse suheldagi ei tahtnud: «Ma ei saanud arugi, mis meil täpselt toimus – kumbki üritas end teise suhtes paika panna. Ja mina olin sel ajal nii rase, et ei jaksanud temaga maid jagada. Nüüd aga lahenes kõik järsku imeliselt: Riks leidis endale tüdruku ja hakkas äkki naistesse palju suurema austusega suhtuma, kaasa arvatud oma emasse. Jaanipäeva veetsime juba kordagi kaklemata! » Energeetilised abielusidemed Abikaasa Alo võiks Kati arvates kirjutada raamatu laste hästi kasvatamisest. «Ta oskab kõike: süüa teha, aidata koolitöödega, veab lapsi kooli ja ringidesse jne. Minust parem patsipunuja on ta kohe kindlasti, sest tal tulevad need välja täiesti filigraansed!» Kati arvab, et see on energeetiline side, mis nende peret koos hoiab – koos on pereks kasvatud, koos on läbi tehtud kõik olulised asjad elus. Tema meelest aitab perekskasvada mehe kaasamine pereellu: «Meestele tuleb lihtsalt anda aega ja võimalusi olla palju lastega koos. Niimoodi isaks kasvataksegi – ise tehes ja toimetades. Naised tormavad suhte alguses tihti kõike ettetaha ära tegema ja siis on pärast hädas, sest hiljem on juba raske käitumismudeleid muuta!» *** Järgmised raamatud Järgmisena kirjutab Kati raamatuks Maria Indira ootamise viimasel kuul Kodutohtri tarvis kirjutatud päeviku. Plaanib juurde lisada kommentaarid ja selgitavad lõigud, hindab kirjutatut n-ö kolmanda isikuna, et näidata, kuidas raseduse ajal on vahel emotsioonid suuremad kui tegelik elu. Lõpetamist ootab veel Barbara poegade saamise raamat. See on mõeldud lastele, et õpetada neile elu väärtust, haprust ja imelisust. Ja ka saatusega leppimist. «Loomad ei kauple saatusega. Nad võtavad asju nii, nagu need juhtuvad,» räägib Kati. *** Koerad Liu elust rääkides ei saa Kati mööda kahest suurest sõbrast, kes tema ja lastega elamist jagavad. Need on bernhardiinid Barbara ja selle poeg Tobias. Tobias on seesama Kati vanas autos sündides 300 grammi kaalunud kutsikas, keda Kati nädalaid toitma ja turgutama pidi, et loom ellu jääks. Tänaseks on Tobias tunnistatud Eesti parimaks bernhardiinikutsikaks. Tobias ise aga ei näi märkavatki, et tema kaal ja kogu ületavad nii Barbara kui ammugi Kati oma, ning sätib end igal võimalusel Kati jala peale hellalt istuma. «Bernhardiinikasvatajate ringkonnas kutsutakse Topsikut Memmekaks, » itsitab Kati.