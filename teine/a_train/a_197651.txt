www.bioneer.ee	 Eesti Statoil lõpetas tänasest Bioetanool E85 müügi seoses madala nõudlusega. Müük peatatakse kõigis neljas teenindusjaamas Tallinnas, Pärnus ja Tartus, kus seni biokütust müüdi. „Kui 2007.a. alustasime Bioetanool E85 müügiga Tallinnas Kristiine ja Laagri teenindusjaamades, oli klientide huvi toote vastu suur, kuid toote kasutamiseks sobivaid flexifuel mootoriga autosid Eestis olemas vaid mõned üksikud,“ kommenteeris Statoili kontseptsioonijuht Kai Realo. „Bioetanool E85 tarbivate autode arv suurenes 2008.a. jooksul paarisaja auto võrra ning seoses nafta maailmaturuhindade erakordselt kõrge hinnatasemega, kasvas seeläbi ka bioetanooli müük. Lisaks keskkonnasõbralikkusele oli klientide eelistuse aluseks ka toote ligi 30% soodsam liitrihind.“ Realo sõnul on tänaseks olukord kardinaalselt muutunud – nafta hinnalangus on kaasa toonud fossiilsete kütuste ligi 40%-lise odavnemise võrreldes 2008.a. suvega, mistõttu tavabensiini hinnavahe Bioetanool E85-ga on hetkel bioetanooli kahjuks. „Kuigi biokütuse biokomponent on aktsiisimaksust vaba, on toote omahind hetkel tunduvalt kõrgem fossiilsetest kütustest, mistõttu Bioetanool E85 müügihind on kõrgem kui tavabensiinil,“ selgitas ta. Teise olulise aspektina mõjutab bioetanooli nõudlust selle tarbimiseks sobivate autode müügiarv. Suur osa hetkel kasutuses olevatest flexifuel tüüpi autodest on Eestisse toodud kasutatutena Ameerika Ühendriikidest või Skandinaaviast. Uute flexifuel tüüpi autode turuletulek Eestis ei saanud enne majanduslangust hoogu sisse ning tänaseks on uute autode müük üldiselt madalseisus. Seoses ülaltooduga on järsult vähenenud Bioetanool E85 tarbimine ning Eesti Statoil otsustas toote müügilt eemaldada. Bioetanooli tarneks ja säilitamiseks vajalike eritingimuste loomine ei ole madala nõudluse korral majanduslikult otstarbekas. „Vastutustundliku ettevõttena oli meil loomulikult väga raske taolist otsust langetada ning jätta kliendid ilma keskkonnasõbralikumast biokütusest, kuid tuleb tunnistada, et olime toote Eestis turuletoomisega pisut ajast ees,“ lisas Realo. „Vabandame üksikute pühendunud klientide ees Bioetanool E85 müügi lõpetamise pärast, kuid kuna flexifuel mootoriga auto saab kasutada ka fossiilseid kütuseid, siis on nad Statoili teenindusjaamades endiselt alati oodatud.“