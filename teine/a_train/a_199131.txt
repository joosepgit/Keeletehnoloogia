www.naisteleht.ee	 TEEMAD Miks meie beebi ometi tulla ei taha? 12. Märts 2010 - 10:15 | naisteleht Mõnikord, tunnistab Sekavin, ei selgugi, miks paar lapsi ei saa ning paraku neile praegu meditsiinilist abi anda ei osata. «Võib-olla oskame põhjuse leida ja neid paare aidata juba mõne aasta pärast,» ütleb Sekavin lõpetuseks lootusrikkalt.: F: PantherMedia/Scanpix Kaks inimest on võtnud vastu tähtsa otsuse: meist saavad lapsevanemad! Õhinaga asutakse tegudele. Läheb kuu, teine ja kolmaski, aasta saab juba täis, aga last ei ole ega tule. Mida edasi teha? Titeteo probleemidest ei taheta kõva häälega rääkida. Nii kiputaksegi värskelt abiellunud ja «teatud ikka» jõudnud lasteta paaride puhul tagaselja sosistama, et näe, küllap neil on mõni viga külges. Mõtlematult pillatud sõnade taga võib aga peituda kibe tõde. Günekoloog Aire Sekavin lohutab, et esimestel kuudel ei tasu veel meelt heita — arsti juurde soovitatakse murega pöörduda alles siis, kui aasta tulutut üritamist täis on. Aasta on ajalimiidiks pandud seetõttu, et enamikul paaridest õnnestub beebi selle aja jooksul valmis teha. «94 protsenti alla 35aastastest naistest rasestub kolme aasta jooksul, kui nad elavad kaitsmata suguelu,» ütleb Sekavin. Kui aasta jooksul rasestuda ei õnnestu, tasub kontrollima hakata, kas keha toimib nii, nagu peab. Tee viib Tallinnasse ja Tartusse Viljatusravi arstid ei tööta paraku igas Eesti nurgas: lastetul patsiendil tuleb oma murega pöörduda Tartusse või Tallinnasse. Tartus tegutsevad viljatusravi arstid Maarjamõisa naistekliinikus, Tallinnas saab abi Ida-Tallinna Keskhaigla viljatusravikeskusest. Enamasti suunab naise viljatusravile günekoloog või pere­arst, aga keegi ei keela ka end ise vastuvõtule registreerida. Et paralleelselt tuleb uurida, ehk on beebituse põhjus hoopis mehes, peab temagi arsti juurde minema. Siingi pole valikuvõimalus kuigi lai: meeste­kliinikud, kus uuritakse, kas mehel esineb põletikke, kui hea kvaliteediga on tema sperma ja milline on tema üldtervislik pilt, on samuti vaid Tartus ja Tallinnas. Palju erinevaid võimalusi Kui murega arstile jõutud, tuleb end valmis panna uuringuteks. Esmalt tunneb arst huvi patsiendi tervisliku seisundi vastu: millised on läbipõetud haigused, kas on olnud eelnevaid rasedusi, kuidas need on kulgenud ja lõppenud. Siis tahab arst teada, kui pikalt on püütud beebit meisterdada, kui tihti ollakse vahekorras, milline on tsükkel, kas esineb veritsusi või valusid ja kas tarvitatakse mingeid ravimeid. Edasine programm oleneb konkreetselt patsiendist ja tema kaebustest. Järgmise sammuna tehakse naisele põletiku- ja hormoonanalüüs. Viimane on vajalik siis, kui esineb tsüklihäireid. Doktor Sekavini sõnul tähendab tsükli­häire, et ovulatsioone ei toimu või toimuvad need harva, tsüklid on ebaregulaarsed, kord liiga lühikesed, siis liiga pikad. Olenevalt probleemist ravitakse hormonaalseid hädasid tablettide, süstide või pihustitega. Tablettravi on kõige levinum ja kergem, süstid ja pihustid kuuluvad juba kunstliku viljastamise arsenali. Ravi kestus on individuaalne ja sõltub sellest, kui kiiresti hormoonid ravile alluvad. Samas ei pruugi hormoonravi alati aidata, sest probleem on sügavam, ja tuleb katsetada muid ravimeetodeid. Seejärel uuritakse ultraheliga emakat ja munasarjade seisukorda. Ultraheli abil saab teada ka selle, kas ovulatsioonid üleüldse toimuvad. Kindlasti kontrollitakse, kas munajuhad on läbitavad, sest kui pole, siis ei ole ka iseeneslik rasestumine võimalik. Kui eelnevatest uuringutest selgub, et probleem on tõsisem, tehakse naisele laparoskoopiline operatsioon. Selle üsna kerge operatsiooni käigus uuritakse põhjalikult läbi kõik beebiteoga seotud organid. Vajadusel saab ka võtta munasarjast proovitüki ja eemaldada takistused, mis lapsel tulla ei lase, näiteks puhastada munajuhad, vabastada liited, eemaldada endometrioosi kolded ja kasvajad. Paljud naised rasestuvad pärast laparoskoopilist operatsiooni omal jõul. Kui see siiski ei õnnestu, kuigi mõlemad partnerid on terveks tunnistatud, võib katsetada emakasisest viljastamist, mille käigus süstitakse sperma ovulatsiooni toimumise ajal emakasse, või kunstlikku viljastamist. Paljude paaride puhul, kellega pealtnäha on kõik korras, aitab just viimane välja selgitada ka põhjuse, miks neil lapsetegu edukaks pole osutunud. Mis see maksab? Viljatusuuringud ja -analüüsid ei lähe ravikindlustatutele midagi maksma, sest kõigi nende protseduuride eest tasub haigekassa. Kui miski pole aidanud ja jõutakse kunstliku viljastamiseni, siis kuni 40aastase naise puhul tasub selle protseduuri eest samuti haigekassa, kuid paaril endal tuleb maksta ravimite eest – see summa võib ulatuda 15 000 kroonini. Pärast protseduuri saab haigekassale esitada ravimite kompenseerimise avalduse. Haigekassa hüvitab ravimitele kulunu 10 000 krooni ulatuses. Lisaks n-ö päris kunstlikule viljastamisele on paaril võimalus proovida emakasisest viljastamist, mille käigus süstitakse mehe sperma naise emakaõõnde. Selle protseduuri eest tuleb tasuda paaril endal ja arvestada tuleks umbes 1500kroonise väljaminekuga. Naised saunas räägivad Kortslehetee. Naine joogu seda tsükli esimeses pooles, sest see soodustab emaka limaskesta tekkimist. Ananassimahl. Aitab munarakul emaka limaskestale kinnituda. Küüslauk. Aitab kaasa naise viljaka vooluse tekkimisele. Vooluse jälgimine. Ovulatsiooni ajal muutub voolus munavalge sarnaseks – selle järgi tead, millal on kõige sobivam hetk beebi meisterdamiseks. Padi pepu alla. Usinad beebijahtijad usuvad, et pärast seksi tuleb jalad seinale visata või padi pepu alla pista, siis jõudvat sperma kiiremini sihtpunkti. Bokserid. Mees unustagu kitsas pesu, sest see mõjub tema suguelunditele halvasti. Korraga lõpuni. Kui mees ja naine saavad voodiasjadega ühele poole samaaegselt, on spermatosoididel emakasse parem sisse pääseda. Vähenda kuumust. Lülita välja mehe auto istmesoojendus ja vaata, et ta liiga tihti saunalavale ja kuuma vanni ei trügiks – kuumus pole beebimaterjalile hea. Misjonär. Ainuõige lapseteo poos, mis aitab jõuda spermatosoididel, kuhu vaja. Aga kõigist neist nippidest hoopis tähtsam on oskus vabalt võtta. Tugev stress võib viia ovulatsioonihäireteni ja kogu ettevõtmise sootuks rikkuda.