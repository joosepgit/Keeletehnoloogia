www.naisteleht.ee	 Tegelikult oli treeneril muidugi õigus. Vähemalt mul hakkas taguots valutama juba soojendusharjutuste ajal, Mari oli vapram — aga eks ta ole noorem ka! Poolest liitrist joogist jagus vaevu trenni lõpuni ja käterätt oli higi pühkimisest märg kui kalts. Ilmselgelt on see trenn neile, kel natukenegi jõudu ja võhma juba olemas, mitte meiesugustele spordipõlguritele. RPMis ei lasta sul mõnusalt omas rütmis sõtkuda, tempokate lugude saatel tuleb kohati vändata enesepiitsutuse ülempiiril. Koormused ja tempo muutuvad iga natukese aja tagant, igavust karta pole. Võrreldes näiteks aeroobikaga, kus algajal kipuvad käed-jalad sõlme minema, on rattatreening ses suhtes hea, et ei pea võtma keerulisi asendeid ega tegema ilmvõimatuid sammukombinatsioone. Kõik on lihtne: kas istud sadulas või tõused püsti; käteasendeid on kõigest kolm ja, ausõna, need jäid isegi minul meelde. Ehkki RPM põletab hästi kaloreid ja vormib tuhara-, reie- ning säärelihased kauniks, on see Elvis Lillevälja kinnitusel eeskätt siiski lihasvastupidavuse ja võhmatreening. Sestap ei sobi intensiivne trenn neile, kel süda haige või kõrgvererõhktõbi kallal, küll aga võivad siin käia need, kel on liigestega probleeme — erinevalt aeroobikast, kus peab hüplema, ei koorma RPM liigeseid. Kui saalirattal on pea tunni jagu kihutatud, kujuteldavatest mägedest üles sõtkutud ja vahel ka kergemat teed nauditud, tuleb venitusharjutuste aeg. Neid tegemata jätta ei maksa. Minagi venitasin end korralikult, aga ikkagi tundsin mitu päeva järgemööda oma jalgades lihaseid, mille olemasolust harva teadasaamine on huvitav, kuid üsna valulik. Eve Jaakson