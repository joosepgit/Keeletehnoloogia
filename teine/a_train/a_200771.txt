www.advent.ee	 Selle aasta märtsi esimene kuupäev kujunes seitsmenda päeva adventistide Tallinna I koguduse jaoks oodatud suurpäevaks. Õhtune jumalateenistus oli pühendatud uue oreli pühitsemiseks, millele järgnes ka väike kontsert. Juba pika aja jooksul püsis päevakorras vana oreli kapitaalremondi vajadus. Samas jäi see mõte vaid valusaks soovunelmaks, sest remondi maksumus mõnigate lisauuendustega ületas kaugelt meie reaalsed finatsvõimalused. Kogu asi sai uue alguse koguduse 110. aastapäeval, mil pastor Rein Kalmus viitas oma sõnavõtus oreli halvale seisukorrale ja tegi üleskutse olukorda parandada. Siit algaski protsesss, mille käigus konsulteeriti paljude meistrite ja orelispetsialistidega. Selle tulemusel otsustati digitaalse oreli kasuks. Kuna Eesti muusikatarvete maaletoojad ei suutnud sobivaid variante pakkuda, pöördusime Soome Haapajärven Soitinpiste AB poole. Tellisime neilt 200 000 krooni maksva digitaalse oreli Gloria Excellent 238. Tegemist on Saksa filrma poolt osaliselt käistööna valminud instrumendiga, kus kasutatakse kaasaegset tehnoloogiat. Oreli kõlamehhanismid pannakse toimima läbi viie võimendi, millest igaüks on 100-vatine. Orelil on kaks manuaali pluss pedaal, 41 registrit pluss arvuti kaasamise võimalus. Imiteeritud on kõik tavaorelile omased nähtused, nagu nõrk õhukahin jne. Kuna osa kõlamehhanisme on asetatud vana oreli prospekti taha, kust on eelenevalt viled eemaldatud, siis liiguvad helid harjumuspärasest positsioonist, luues illusiooni, nagu oleks vana orel perfektselt korda tehtud. Täname Jumalat uue oreli eest, samas mõtleme tänutundega neile, kes ohverdasid märkimisväärse osa oma säästudest, et oreli uuendamise programm võis teostuda. Tänulikud adventistid Tallinna I kogudusest On unistusi, millel pole kunagi määratud täituda. On unistusi, mille täitumist tuleb oodata aastaid või koguni aastakümneid. On aga unistusi, mis võivad täituda üllatavalt kiiresti. Viimaste hulka kuulub kahtlemata Tallinna adventkiriku uus orel. Tallinna adventkoguduse 110. aastapäeval sai see mõte rahva ees välja öeldud (läbi koduste kõhkluste, sest ei tahtnud kuidagi, et teema kedagi negatiivselt puudutaks). Säde aga leidis sobiva keskkonna ja tõusis rutusti leegiks, st idee leidis vastukaja ja tulemuseks on uus orel, mille pühitsuspalvusele ja sellele järgnenud väikesele kontserdile võisid kõik huvilised kaasa elada 1. märtsi õhtul. Oreli uuendamise puhul sõltus palju koguduse juhatusest ja kohalikust pastorist. On hea meel, et pastor Aarne Kriisk oreli uuendamise mõttega kiiresti kaasa tuli. Aitäh Sulle, hea kolleeg! Loomulikult oli suurimaks probleemiks rahaliste vahendite leidmine, sest orelid pole just odavate killast. Küllap sai siin aga määravaks vastukaja, mida andis koguduse 110. aastapäeva pärastlõuna. Aarne ütles mulle, et keegi ärimees oli tema juurde astunud ja küsinud, kui palju see projekt maksma võib minna. Ja kui oli kuulnud Aarne vastust, siis oli mõista andnud, et see pole suur probleem. Südamest tulev tänu suure panuse eest, sest tema annetas orelifondi 100 000 krooni. Minu poolt suured tänusõnad ka kõigile teistele annetajatele. Kõik panused kokku aga tegid võimalikuks uue pilli muretsemise. Tänusõnad ka Guido Kriigile, kes pilli osas valiku tegi ja oreli uuendamise mõtet igati toetas. 1. märtsi kontsert oli ehk pisut kammerlikus toonis, sest iga pill nõuab harjumist ja seetõttu ei pidanud vajalikuks kohe väga fortissimosse pürgida. Kava püüdsin valida teadlikult kirevamat, et oleksid esindatud kontrastsemad toonid – kindlasti J. S. Bach , keda kirikuinimesed oreliga seostavad, seejärel killuke prantsuse muusikat ja lõpuks oma eesti autorid. Värvi andis juurde viiulisolisti Raeli Florea esitus, mis näitas orelit ka saateinstrumendina. Pill on uus ning vajab veel tundmaõppimist ja harjumist. Sellel on veel mitmeid võimalusi, mida kontserdil ei mõistnud ära kasutada. Aga avalöök on tehtud ja jääb soovida vaid head pilli kasutamist mängijate poolt. Ja kui koguduse juhatus asjaga päri on, siis oleks võimalik mujaltki organiste kutsuda ja oreliõhtuid korraldada. Omalt poolt tõotaksin siis kontaktisikuna vahendamist ja aktiivset kaastööd."