www.naisteleht.ee	 «Kui sööd palju ja teed palju trenni, pole mingit vahet. Ikkagi kujundatakse kehakaal süües.»: Foto: Denis Georgievskij. Supervormis Kristiina Ojulandil ei möödu ükski päev oma dieeti järgimata. «Kunagi ei tohi end lõdvaks lasta. Kui mõtled, et ah, homme olen parem, siis on see ilmselge minnalaskmise algus. Mina pole oma elus seda teed läinud.» 166 sentimeetri pikkune endine välisminister kaalub 51 kilo. Alati kauni ja saleda Ojulandi (39) menüüs on väga tagasihoidlikud toidukogused. Päeva alustab ta tavaliselt väikese jogurtiga. Lõunaks sööb kodunt kaasa võetud võileiva, mis koosneb olenevalt järgnevast õhtusöögist kas ühest või kahest saiaviilust. Kui õhtuks ametlikku õhtusööki planeeritud ei ole, valmistab Ojuland kodus salatit. «Mõnel õhtul mozzarella-salat, teine päev Caesari, avokaado-, tunnikala- jne salat. Vastavalt isule.» Liha ei söö Kristiina peaaegu üldse. «Kindlasti ei söö ma näiteks tervet šnitslit ära, aga ma maitsen sellest umbes sentimeetrise tüki – et mis maitsega see liha on, või et võrrelda seda mõne teisega. "Aga suure lihakäraka sööja ma ei ole.» Lihast loobumine ei olnud Ojulandi jaoks valik, see oli tingitud terviseprobleemidest. 16 aastat tagasi hakkas tal jukerdama süda, mistõttu arst soovitaski liharoad menüüst välja jätta. «Siis oli see täielik šokk, sest mulle väga meeldis liha ja vorst. Aga nüüd on lood hoopis teised. » Trenni Kristiina Ojuland vormis püsimiseks ei tee, kuid igal hommikul kolmneli minutit venitab selga. «See on pigem seljalihaste treenimiseks kui vormis püsimiseks, sest mul on nõrk selg ja püüan sellega nüüd paremini läbi saada.» Aegajalt mängib Ojuland tennist, kuid see on rohkem lõbu pärast. Ojulandi toidulaual on võõrad ka toidulisandid. «Neid ma pelgan. Vitamiine võtan küll, aga mitte kunagi neid moodsaid toidulisandeid, mida viimasel ajal palju propageeritakse. Ma pole neist ühtegi proovinud!» Aga magusaisu ja šokolaad? Ojulandil on väga selge pilt sellest, mis aitab figuuri hoida – see pole trenn ega toidulisandid, vaid söömine: «Kui sööd palju ja teed palju trenni, siis ei ole mingit vahet. Ikkagi kujundatakse kehakaal süües.» Range režiimi hoidmisel tuleb Ojulandile kindlasti kasuks ka see, et magusat pole ta lapsest saadik armastanud. «Kui kõht väga tühjaks läheb, siis võtan tükikese šokolaadi, aga üldiselt ma ei ole magusasõber.» Salanipp – oliiviõli Erilist nippi tervislikuks toitumiseks Ojulandil ei ole, küll aga annab talle elujõudu oliiviõli. «See on kogu aeg mu toidulaual. Hommikul ei määri ma ka võid saiale, vaid kallan selle üle oliiviõliga, nagu Vahemere ääres tehakse.» Oliiviõli kuulub Ojulandi köögis iga toidukorra juurde ja neid toite, kus ta seda ei kasuta, on vähe. Lisaks kõrgetele saavutustele poliitikas on Kristiina Ojuland kuulus ka hea söögitegemise oskuse poolest. Lemmiktoiduna pakub ta külalistele kala-carpaccio’t. «See on kerge ja maitsev ning sellega on raske alt minna.» Kuigi Ojuland kinnitab, et kõigist rahvusköökidest leiab midagi põnevat ja maitsvat, eelistab tema pigem Vahemere kööki. «Minu eelistus on kergemapoolsem toit ja ma olen umbes 90 protsendi ulatuses taimetoitlane, seega sobib mulle kerge Vahemere köök.