www.advent.ee	 5. mail kuulutas Maranatha Rahvusvaheline Vabatahtlike Ühing välja initsiatiivi, mille kohaselt 2004. aasta jaanuarist kuni 2007. aasta lõpuni ehitatakse kirikuhooneid kohtadesse, kus neid vajatakse. Programmi käigus ehitatakse 1000 kirikuhoonet üle maailma kohtadesse, kus neid hädasti vajatakse. Praeguse seisuga kasvab adventkirik iga aastaga miljoni liikme võrra. Paljudel pole kuskil koos käida, et Jumalat teenida. “Et kiriku liikmeskonna kasvuga kaasas käia, oleks iga päev vaja ehitada 5 uut hoonet,” ütles Maranatha president Don Noble. Peamiselt keskendutakse Lõuna-Aafrikale, Inter-Ameerika ja Aafrika ning India regioonile. Pea 75% projektidest on planeeritud nn 10/40 aknasse (piirkond, kus on väga vähe kristlasi). “Mõnes kohas on liikmeskonna kasv väga suur, nad vajavad meie toetust infrastruktuuri näol,” ütles Noble. Lõuna-Aasia regiooni president Ron Wattsi sõnul on viimase viie aastaga India (populatsioon 1 miljard) liikmeskond kasvanud 225 tuhandelt 700 tuhandele. Peamine kriteerium, mille järgi ehituskohad valiti, on kõige suurem vajadus ja võimalus vabatahtlikke töösse kaasata. “Alates eelmisest maailmakiriku sessioonist Kanadas Torontos 2000. aastal oleme saanud üle 20 000 palve tulla kirikuhoonet ehitama,” ütles Maranatha pressiesindaja Kyle Fiess. “Kuigi projekte ei ole reklaamitud, liiguvad uudised kiiresti,” on Fiess üllatunud. “Me ristisime eelmisel aastal 100 000 inimest ja meil ei ole kuskile neid panna. Enamus meie liikmetest kohtuvad parkides või metsasaludes puude varjus. See on meie makedoonlase kutse,” ütles Põha-Brasiilia Uniooni president Izeas dos Santos Cardoso. Maranatha teate kohaselt pakuvad uued 1000 kirikut peavarju enam kui 300 000 inimesele. Projektides osaleb enam kui 10 000 vabatahtlikku. Esialgsete hinnangute kohaselt läheb see pikemaajaline projekt maksma 18 miljonit USA dollarit, mis keskmiselt teeb ühe istekoha peale 60 dollarit. Maranatha Rahvusvaheline Vabatahtlike Ühendus rajati 1969. aastal. See on mittetulundusühing, mis on pühendunud kristlikule missioonile kirikuid ehitades. Maranatha projektides on seni osalenud enam kui 50 000 vabatahtlikku. Projekte on seni läbi viidud 61 riigis üle maailma.