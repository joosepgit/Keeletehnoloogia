www.naisteleht.ee	 Alkoholisisaldusega näohooldusvahendeid soovitab kosmeetik pigem vältida, sest need muudavad naha pindkuivaks ehk rikuvad naha normaalse pH tasakaalu. «Pindkuiv nahk on aluseline ja seal ei ole piisavalt aminohappeid, mis kaitsevad meid väljast tulevate bakterite eest,» selgitab Tasa. Üksikuid vistrikke võib ravitseda «punnitapjate» ehk vistrikupulkadega või vatitikule kantud alkoholisisaldusega näoveega. Mõlemat kantakse eraldi igale vistrikule, mitte kogu näole — eesmärgiks on just nimelt vistriku kuivatamine. Pärast puhastamist tuleb nägu kindlasti kreemitada — arvamus, et kreem teeb vistrikulisele nahale ainult halba, ei pea paika. Seejuures peaks aga jälgima, et kreem oleks kergestiimenduv ja lipiidivaba. Kord nädalas tuleks näonahka koorida ja teha puhastavaid maske. Kuigi noorte seas võtab maad uskumus, et vistrikulise naha vastu saab abi solaariumist, Tasa seda ei soovita. «Solaarium kuivatab ja naha pruunistumine muudab jume ühtlasemaks, aga probleemi see ei lahenda.» Targem on minna mõnda kosmeetikasalongi — kõigi nende teenuste nimekirjas on ka spetsiaalselt noortele mõeldud hooldused, näiteks klassikaline mehaaniline näohooldus või valgusravi. Milline protseduur kellele sobib, otsustatakse ilusalongis üheskoos kosmeetikuga, arvestades naha seisukorda, probleemi ulatust ja teenuse hinnaklassi. Anna-Liisa Mets Sega mesi ja jahu omavahel nii, et tekiks tahkem, kuid siiski kergesti laialimääritav segu. Kanna see üksikutele vistrikutele või kogu näole ja oota, kuni segu on kuivanud. Seejärel loputa leige veega. Mesi ja jahu tõmbavad nahast mustust välja ja leevendavad põletikulisust.