www.naisteleht.ee	 Miks Sirje Eesmaa enam uudiseid ei loe? Sellest nädalast oli TV3 «Seitsmestes uudistes» küll ilus uus stuudio ja palju muid uuendusi, aga polnud enam Sirje Eesmaad uudiseid lugemas. Miks otsustas telekanal Sirjest uudisteankruna loobuda? Sirje Eesmaad (58) teavad nägupidi ja hääle järgi kõik televaatajad. Särav, alati rõõmsameelne, väärikas ja professionaalne telediktor, kes astus esimest korda telemaja uksest sisse rohkem kui kakskümmend aastat tagasi, on pälvinud vaatajate usalduse ja sümpaatia. Seda jahmatavam on otsus, et Sirje, viimane vana kooli uudisteankur, peab nüüd teed tegema noorematele ning uudisteankru ametist lahkuma. «Ma ei ütle, et ma soovin saatejuhi kohalt lahkuda,» ei salga Sirje ka ise. Kaob ekraanilt, mitte televisioonist Eesti telemaastikul on tublisid ja populaarseid, kuid juba keskeas naissaatejuhte eetrist tagandanud ennegi. Kuus aastat tagasi lasti Eesti Raadiost lahti saatejuht Reet Linna — avalikult toodigi põhjuseks tema vanus. Samuti kadusid veidi üle viiekümnestena ekraanilt legendaarne ETV diktor Marite Kallasma ja viimati Kanal 2 uudisteankruks olnud Urve Tiidus. Aastal 2004 levis kuuldus, et ka TV3 otsib põhjust, miks Sirje Eesmaa ekraanilt minema saata. Esimese sammuna vähendati uudisteankru töökoormust. Kuigi telekanali juhtkond toona seda eitas, räägiti meediamaastikul ikkagi, et selle sammu põhjuseks oli Sirje vanus. «Keegi äsja meenutas mulle seda juhtumit, mul endal polnud see meeleski. Mis neid otsuseid ajendas siis ja ajendab nüüd, ma ei tea. Minunigi on jõudnud infot, et vaatajad minu pärast ei nurise, see lisab tööle rõõmu. Mina ise jätkaksin ka, ma ei ütle, et soovin saatejuhi kohalt lahkuda,» kommenteerib Sirje. Otsus, kes uuenenud uudistes ankruteks saavad, kuulub TV3 juhatuse pädevusse ning just nende meelest tuli leida ekraanile uusi nägusid. TV3 uudisteosakonna peatoimetaja Sven Soiver on siiski nõus, et Sirje on paljude jaoks ikoon, ja lubab, et televisioonist kaunis naine päriselt ei kao. «Ja Sirje vanus siin küll teemaks ei olnud. Ta hakkab tegema autorirubriiki, kus on põhirõhk kodul ja kodukujundusel, millele lisanduvad disainiuudised ning mood ja muud teemad, mis on seotud elustiiliga. Täna käiski ta esimesel võttel. Arvata võib, et ta ei jää tegema ainult seda rubriiki,» annab Soiver aimu, kuid Sirje kõiki töökohustusi ei täpsusta. Peatoimetaja väidab, et staažika saatejuhi saatmine uudisteankru kohalt kodurubriigi toimetajaks ei ole tööpositsiooni alandamine. «See võib tunduda väljastpoolt nii, aga siin ma pole küll tähele pannud, et Sirje ise kurvastaks,» märgib Soiver ja juhib tähelepanu ka sellele, et uudisteankru töögraafik on tõesti väga tihe ning vaba aega palju ei jäta. «Kaua inimene ikka jaksab nädalavahetustel töötada? Ja saatejuhtimine on ju ainult üks osa televisioonitööst,» ütleb Soiver. Ka TV3 pressiesindaja ja uudisteankur Annely Adermann kinnitab, et Sirje on telekanali raudvara ega kao vaatajate rõõmuks ka ekraanilt kuhugi. Selle pildi põhjal, mis Sirje Eesmaast teleekraanilt ja ajakirjalugudest jäänud, oleks üllatus, kui daam muutustes oma töises elus kedagi süüdistaks. Loomuomane optimism pole teda maha jätnud ning ta ei kurda. «Võib-olla televaatajale on uudisteankru roll nii tähtis, aga mina olen ju ka toimetaja ning ekraanil olla pole mulle eesmärk omaette. Tähtsam on see, et saade saaks pädevalt ja värskelt tehtud,» kinnitab Sirje Eesmaa. «Olen Sirjet alati hinnanud!» Pikaaegne ETV diktor Marite Kallasma ei kiirusta TV3 valikuid kiitma ega hukka mõistma, sest ei tunne enda sõnul kommertstelejaamade tavasid, nende programmi põhimõtteid ega tea ka seda, kuidas seal valitakse töötajaid. «Uudistesaate puhul on tegija, antud juhul siis uudisteankru usaldusväärsus üks olulisemaid momente. Sinna on ikka pikk tee ja juhtub, et mõnd saatejuhti ei võetagi omaks. Ja kes kaotab? Ikka kanal või saade. Proff otsustaja sellist viga ei tee, et kaotab usaldusväärse tegija,» arutleb ta üldisemast vaatenurgast lähenedes. Samas on ka Kallasma seda meelt, et TV3 uudised vajasid hädasti uuendamist. «Tore, et seda tehti. Nüüd, saadet vaadanuna, ei näe ma aga mitte ühtki põhjust, miks konkreetselt just selles formaadis ei peaks olema kohta ankrul, kellel on olemas sajaprotsendiline vaataja garantii.» Enn Eesmaa, Sirje kauane telekolleeg ning mees, kes ta omal ajal televisiooni tõi, arvab, et inimlikult on kindlasti paljudel väga kahju, kui Sirjet enam uudistelaua taga ei näe. On ta ju olnud läbi aegade üks paremaid telediktoreid. «Mina kutsusin ta kunagi «AKsse», enne oli ta uudistelugeja Eesti Raadios. Olen Sirjet alati väga kõrgelt hinnanud,» kiidab Enn. Samas ta leiab, et tegelikult pole vahet, kes tänapäeval uudiseid loeb. «Uudistesaateid, eriti kommerts­telekanalites, on raske uudisteks nimetadagi. Need on meelelahutussaated mõningate uudistesaate elementidega,» on Enn kriitiline. «Mina küll ei taha näha esimese uudisena kassi puu otsas.» Selles tendentsis näeb Enn ka põhjust, miks meil eelistatakse ülinoori elu- ja töökogemusega saatejuhtide asemel. «Ma ei usu, et Sirje eemaldati eetrist otseselt vanuse pärast. Saate puhul pole ju jumal sisu, vaid hoopis reiting. Olgu eetris või imikud — kui on vaatajaid, siis seda näidatakse. Põhiprobleem on ikka uudistesaadete kvaliteedis.» Ka Sirje eelistab teleekraanil näha pädevat ja usaldusväärset uudistelugejat: «Professionaalsus loeb!» Nüüd juba endise uudisteankru hinnangul tulevad need omadused ikka tööaastate ja -kogemustega. Kas TV3 kaotab Sirje Eesmaa ekraanilt eemaldamisega või mitte, ei oska Enn Eesmaa ennustada. «Seegi, et otsitakse uusi variante, lähtub eelkõige sellest, et reitingud ei ole kõige paremad,» analüüsib ta. «Ma tahaks öelda Sirjele suure aitäh tehtud töö eest! Ma kindlasti helistan ja tänan teda,» lubab Enn. Kaire-Külli Kuldbek Rahvas armastab! Niipea kui meediasse jõudis selle nädala algul uudis, et TV3 uueks uudisteankruks saab Mart Mardisalu, hakkasid vaatajad kommentaariumides muret tundma Sirje Eesmaa saatuse pärast. Nimelt nimetati ankrutena Mardisalu kõrval küll Annely Adremanni ja Marek Lindmaad, kuid mitte enam Sirjet. Netiavarustest võis leida järgmisi toetusavaldusi Sirjele: «Ei istu mulle see Soiver (roosades pluusides, väkk!) ja ega Mardisalu kah vist parem ole! Sirje Eesmaa on ainuke tõsiseltvõetav TV3s!» «Kõige usaldusväärsem diktor Eestis on Sirje Eesmaa!» «Vaevalt jõuad inimesed omaks võtta, kui vahetatakse välja! Eesmaa oli ju nii kodune ja Soiver ka nunnu ...» «Sirje Eesmaa on minu meelest ainuke diktor Eestis, kellel on uudiste jaoks sobiv hääl. Miks üldse arvatakse, et uudiseid peaks mehed lugema? Eesti meessaatejuhid näevad kõik liiga lakutud välja.» Üle 50aastased – pigem erand Pole midagi parata, ka laias maailmas on üldine tendents pigem selles suunas, et uudistelaua taga istuvad mitte küll verinoored, aga 30–40ndates uudisteankrud. Erandeid ehk üle 50aastasi leidub eriti just naisankrute seas vähe. Tuntumad neist on ABC telekanali lipulaeva «ABC World Newsi» ankur Lila Diane Sawyer (65, pildil), AMC Newsi uudisteankur ja CNNi rahvusvaheline peakorrespondent Christiane Amanpour (53), kes on CNNis töötanud 27 aastat, ning NBC hommikutelevisiooni uudisteankur Ann Curry (54). Südamest kahju, et nii tehti, sest Sirje mõjus väga soojalt ja südamlikult,kahjuks A. Aderman küll eriti ei meeldi, ta küll püüab, aga kuidagi tehtult tuleb see , aga Sirjel on kohe kaasa antud selline soojus ja sarm...Kahju!