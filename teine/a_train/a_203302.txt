arvamus.postimees.ee	 Pihtas, põhjas Parex Bank on niisiis esimene kaotus üleilmses finantskriisis, mida lähiriikides kanda tuleb. Kui Ameerika Ühendriikide otsustajad oleks ette näinud Lehmani pankrotiga kaasnenud orkaani, siis poleks nad tal pankrotti minna lasknud. Läti valitsus aimas seda õnneks ette. Kuna tegu on riigi suuruselt teise-kolmanda pangaga, siis polnud peaminister Ivars Godmanisel ka muud teed kui rahamasin üle võtta. Eesti probleem peitub arusaamises, et üks Baltikum kõik. Osaliselt on see õigustatud, kui arvestada kas või Eesti ja Läti majanduste tihedat lõimumist. Kuigi see võib meile näida ebaõiglasena, on Parexi põhjaminek põhjustanud järjekordse tagasilöögi Balti riikide majanduse usaldusväärsusele. Võtmeroll on Läti valitsusel. Riigistamisotsus näitas meelekindlust, seda viimast on aga hädasti vaja usalduse taastamiseks. Investoreil on seni olnud suur hirm, et Läti valitsus ei julge hädaolukorras tegutseda. Laupäev näitas, et Godmanis julgeb ikka küll, ja loodetavasti ei venitatud otsusega põhjendamatult kaua.