www.naisteleht.ee	 Toit: Hõrk veiseroog Kõige kindlamalt lõpetavad oma elutee toidulaual talu miniveised. Dexter on piima-lihaveis, Euroopa väikseim veisetõug. Ehkki piima annavad nad kitsedest tublimalt, pannakse osa neist suurepärase maitseelamuse nimel siiski nahka. Jook: Hommikukohv kääbuskitse piimaga Aafrikas, kust kääbuskits pärit, kasvatatakse teda lihaloomana, sest piima annab ta napilt liitri päevas. Meil ei raatsi keegi neid toredaid loomakesi vardasse ajada ja õnneks jätkub sellest piimakogusest täpselt ühe suure perekonna hommikukohvi peale. Raja talus giiditööd tegev noormees vandus, et kitsekesed olevat koguni nii sõbralikud, et lubavad end lauale tõsta ja värske sooja piima oma udarast otse kohvitassi lüpsta. Külalistele seda muidugi ei demonstreerita – tervisekaitse, euronõuded jne. Ei mingit lõbu. Kuidas kohale saab? Raja talu asub Pärnumaal Saarde vallas Sigaste külas, umbes 40 kilomeetri kaugusel Pärnust. Peaaegu ainus võimalus kohale saada on autoga: sõites Pärnust Kilingi-Nõmme poole, tuleb enne Lodja trahterit vasakule keerata. Õige koha aitab üles leida teeviit. Et kõigi turvalisuse huvides saab talus ringi vaadata ainult giidi juhtimisel, on mõistlik oma tulekust ette teatada telefonil 445 6509. Täiskasvanute pilet maksab 60 krooni, laste oma 40 krooni. Kui soovite pilte teha (ja loomi nähes see tahtmine teil ilmselgelt tekib), tuleb lisaks maksta 50 krooni ühe fotoaparaadi kohta. Siis võite klõpsida nõrkemiseni.