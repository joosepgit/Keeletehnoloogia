www.naisteleht.ee	 ripsmed Nagu Greta Garbo: Gerli Abel teab, et kunstripsmed muudavad silmad ilmekamaks. Esimestel kordadel võttis tal ripsmete paigaldamine aega 20 minutit, vilumuse kasvades sai ta «hirvesilmad» paika kümmekonna minutiga.: F: Helin Loik Vähesed meist on õnnistatud nii pikkade nuku­rips­metega nagu Malvina, kes neid volksutades hoobilt Pierrot’ südame võitis. Õnneks aitab moodne ilumaailm meilgi end aeg-ajalt Malvinana tunda. Loomulikult võib igaüks seada sammud ripsmetehniku juurde ja lasta paigaldada endale kallivõitu kauapüsivad ripsmepikendused, ent lihtsam ja soodsam on pilku püüda kunstripsmetega. Naistelehe katse selgitas välja, et nende silmadele panemisega saab hakkama ka lootusetu iluvõhik. Et tulemus jääks ilus, on esmatähtis valida välja õiged kunstripsmed. Kui sa iial varem pole nendega kokku puutunud, võid kergesti valele teele sattuda — iga naise käsi sirutub vägisi ikka kõige pikemate ja enim kaardus ripsmete poole. Jumestuskunstnik Janica Kool soovitab üllatuslikult valida kunstripsmed, mis ei ole su enda omadest oluliselt pikemad ega tihedamad — vaid siis jääb tulemus loomulik. Liiga volüümikad lisandid mõjuvad õrna päevameigi ja argise riietuse juures võltsilt. Õhtumeigis on väikesed liialdused lubatud ja natuke pikemad ning tihedamad ripsmed Janica sõnul täiesti omal kohal. «Ja fantaasiameigis, näiteks ööklubisse minnes, võib kasutada kunstripsmeid, millele on lisatud värvilisi suletupse, pärleid või litreid,» soovitab ta.