www.naisteleht.ee	 Üks ehe ja mesimagus tiinekate film Hannah Montana film Hannah Montana film Osades: Miley Cyrus, Billy Ray Cyrus (isa ja tütar on mänginud kõigis Hannah Montana filmides), Emily Osment (Spy Kids 2), modell Tyra Banks ja kantrilauljatar Taylor Swift jt Lavastanud: Peter Chelsom (Kas tantsime?) 1 tund 42 minutit Miley Stewart (Miley Cyrus) on pealtnäha täiesti tavaline teismeline, kellele meeldib teha seda, mida ühele täiesti tavalisele noorele ikka — käia šoppamas ning hängida koos sõpradega. Kahjuks osutub see järjest tihedamini vähem võimalikuks, sest salaelu ühe maailma suurima poptähekese Hannah Montanana nõuab talt üha suuremat lõivu. Sellepärast otsustabki Miley isa (Billy Ray Cyrus) tüdruku kaugele kolkasse puhkusele saata, et viimane leiaks tee tagasi tõeliste väärtuste juurde, milleks on perekond ja sõprus. Hannah Montana on hetkel Ameerikas tõeline fenomen (tema konkurentsitult kuulsaimad fännid on president Obama kaks pisikest tütart), kuid ülejäänud maailma jätab see suhteliselt külmaks. Loomulikult ei istunud see tõsiasi hästi aga projekti vedavale Disney telekanalile, mille kontol on juba üsna mitu päris edukat frantsiisi, nagu Lizzie McGuire, Jonas Brothers ja «Keskkoolimuusikal». Midagi tuli ette võtta, sest raha pole ju kunagi liiga palju! Nii et pärast eelmisel aastal linastunud Miley Cyruse paremaid esinemisi koondava 3D-kontsertfilmi tohutut edu leidis Disney lõpuks, et aeg on käes ühe täispika Hannah Montana kinoseikluse jaoks. Kokkuvõttes peab nentima, et kui sa ei kuulu sihtgruppi ega ole Hannah Montana tulihingeline austaja, on targem sellest filmist heaga eemale hoida. See, mis tõenäoliselt kõlbab oma iidoli tähesärast pimestatud teismelisele tüdrukule, võib natuke nõudlikumale vaatajale pehmelt öeldes pettumuse valmistada. Linateos on sobivalt sisutühi ning mesimagusalt lääge, kuid vähemalt oskab Miley korralikult laulda. Hea seegi!