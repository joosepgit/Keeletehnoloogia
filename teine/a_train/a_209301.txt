www.bioneer.ee	 Eesti Statistikaameti andmetel langesid augustis töötleva tööstuse tootjahinnad eelmise kuuga võrreldes 0,2%. Aastatagusest perioodist olid hinnad keskmiselt 4,5% kõrgemad. Nii aeglane oli hindade tõus viimati aasta tagasi. Ühest küljest põhjustas hinnatõusu pidurdumist baastaseme kasv, kuid teisalt on praeguseks jõutud juba tasemetele, kus nõudlus ei suuda edasise hinnatõusuga kaasa tulla. Samuti on peatunud toorainehindade tõus maailmaturul ning mitmedki kaubagrupid on hindade poolest aasta alguse tasemetel või isegi madalamal. Väljapoolt tuleva hinnasurve vähenemise tõttu on ka järgnevatel kuudel oodata tootjahindade kasvukiiruse langust. Toiduainete tootmine on odavnenud kuuga 0,6%, kuid eelmisest aastast olid hinnad siiski veel 8,1% kõrgemal. Hinnatõusu aitas pidurdada kalatööstus, kus tootjahinnad kukkusid juuliga võrreldes 9%. Teistes toiduainetööstuse alamsektorites olid hinnad suhteliselt stabiilsed. Viimastel kuudel on ettevõtjate ootused hinnatõusu suhtes püsinud küllaltki sarnasel tasemel. Konjunktuuriinstituudi poolt augustis küsitletud ettevõtetest veerand ootas hinnatõusu jätkumist, hinnalanguse ootajate osakaal oli marginaalne. Hinnatõusu peetakse tõenäolisemaks keemia- ja metallitööstustes, hinnalanguse ootused on suurimad puidutööstuses. Maailmamajanduses toimuvad negatiivsed muutused ei võimalda ka eksportööridel enam oma kaupade hindu nii kiiresti kasvatada kui aasta esimesel poolel. Samas dollari tugevnemine euro suhtes võib tõsta naftasaaduste impordihindu.