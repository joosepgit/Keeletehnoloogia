www.bioneer.ee	 Tänasest, 19. oktoobrist alustab Tervise Arengu Instituut (TAI) igasügisest toitumiskampaaniat, mis seekord kutsub inimesi sööma piisavas koguses puu- ja köögivilju. Suurem osa Eesti elanikest sööb täna vähem puu- ja köögivilju kui oma tervise hoidmiseks soovitav on. Eesti täiskasvanud rahvastiku tervisekäitumise uuringu järgi sööb värskeid köögivilju 20% täiskasvanutest 6-7 päeval nädalas, 34% ühel kuni kahel päeval nädalas ja 19% mitte kordagi. Puuviljade ja marjade söömisega on olukord veidi parem, kuid ka siin jääb tarbimine alla soovitatava. Toitumine on otseses seoses tervisega ning puu- ja köögiviljade tarbimine lihtsaim ja sageli odavaim viis oma tervisesse panustada. ”Tervise hoidmine ja tervislike toitumisharjumuste meeldetuletamine on majanduslanguse ajal veelgi suurema tähtsusega, et majanduslangusega ei kaasneks tagasilööki ka Eesti inimeste tervisele ja töövõimele tulevikus,” lausus TAI direktor Maris Jesse. Kampaania on üks osa TAI toitumisalasest programmist, mille raames on tänavu toimunud koolitused koolide ja lasteaedade toitlustajatele ning perearstidele, välja on töötatud toitumissoovitusi erinevatele sihtrühmadele. Laste toitumisalase teadlikkuse kasvatamiseks on läbi viidud konkursid "Unistuste söögivahetund" ja „Parim koolisöökla“. Septembris korraldati koos Taani Aalborgi Ülikooliga rahvusvaheline töökohal toitlustamise konverents. Vajadus on teaduspõhise rahvastiku toitumise monitooringu järgi. Loomisel on Eesti toitumise andmekogu, mis koondab endas toiduainete keemilise koostise andmebaasi, toitumise analüüsi programmi, uuringute läbiviimise moodulit ja toitumisalaste sekkumistegevuste andmebaasi. Kampaania alguseks on uue välimuse ja sisu saanud ka toitumisteemaline veebileht www.toitumine.ee , mille info põhineb riiklikel toitumissoovitustel. Lisaks teleklipile ja välimeediale jagatakse kampaania raames sellel ja järgmisel nädalal kokku 13 kaubanduskeskuse juures retseptidega infovoldikuid.