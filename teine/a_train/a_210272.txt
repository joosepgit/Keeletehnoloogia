www.naisteleht.ee	 Toit: Kalasupp Paari Läti lati eest saad kopsaka kausitäie leent, mille puhul pole koonerdatud ei kala, krevettide ega kalmaaridega. Ei pea tingimata uhhaa või seljanka olema. Üldse pakuvad lätlased kala palju rohkem ja loomingulisemalt kui meie. Võetagu eeskuju! Jook: Mojito Hooaja moedrinki ei tule juua mitte klaaspudelist, vaid pokaalikujulisest plasttopsist otse Livu veepargi mullivannis või basseini baaripukkidel. Kel hirm mörisevate kaasmaalaste sarnaseks muutuda, võib käepaelaga makstes osta alkoholivaba kokteili – nendegi valik on veepargis tohutu. Raamat: Ine Viiding «Jurmala lood» Eestlanna Ine Viidingu 1984. aastal kirjutatud jutukogumikus «Jurmala lood» pajatavad oma juhtumistest Jurmalasse puhkama sõitnud turistid. Nende kuulajaks ja vaatlejaks on kaasaegne naispeategelane. Kuidas kohale saab? Autoga on kõige parem, sest siis saab teha peatusi sobivates kohtades. Näiteks enne Riiat, kus on palju looduskauneid kohti: männimetsa ja merd. Aga võib sõita ka bussiga Riiga ja sealt edasi taksoga – Jurmala ja Riia vahe on 20 kilomeetrit ja taksosõit samas hinnaklassis kui meil. Enne taksosse istumist tasuks hind siiski üle küsida, sest ka Läti taksojuhtidele meeldib üllatusi teha.