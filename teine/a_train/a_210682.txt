www.naisteleht.ee	 Paadimehest kriisipunktidesse Paljude väikeste poiste unistus on saada pritsumeheks. «Ei, mina ei tahtnud kindlasti saada tuletõrjujaks,» raputab Gert pead. Tema oli vaimustuses hoopis rongijuhi või siis vähemalt metsavahi ametist. «Minu vanavanaisa oli rongijuht. Artur saigi meil tema järgi nime.» Gerdil on ka kümneaastane poeg Rasmus eelmisest abielust. Gerdi sattumine pritsumeeste sekka oli puhas juhus, usub mees ise. Kooli ajal kõva spordipoisina, eriti suusatajana silma paistnud Gerdi eesmärk oli minna sõjaväkke ja sinna jäädagi. Ühel suvepäeval aga kutsus sõber Gerdi endaga Paide vetelpäästesse tööle. Kuna noor mees polnud veel täisealine ja seega ei tohtinud päästjana tegutseda, alustas ta aerumehena, kes vanemaid kolleege paadiga õnnetuskohale toimetas. «Siis otsustasingi armee asemel hoopis päästekolledžisse minna,» märgib Gert. Ta oli kindel, et tema tulevik on seotud vee ja päästmisega. «Praktikakohtade jagamisel sattusin loosiga Lilleküla komandosse ja seal olen ma tänaseni,» võtab ta enda tee päästjaks lühidalt kokku. «Minu poegade saatus on kasvada tuletõrjuja peres. See pole mingi põnev, vaid pigem halvem asi nende elus — isa ju pole kogu aeg,» arutleb päästja. Kui teles näidati looduskatastroofi New Orleansis, palus Rasmus lausa otse, et isa sinna ei läheks. «Oma lastele ma seda ametit ega saatust ei soovita. Teen kõik selleks, et nemad sama teed ei valiks,» toonitab isa tõsiselt. Haiti lapsed ei jonni Gert on kaugetes kriisikolletes käinud nii mitu korda, et ta ei mäletagi enam neid kõiki. Viimane, Kariibi mere saar Haiti, on aga värskelt meeles. «Kell üks sain teada, et peab minema, ja kell kuus läks lennuk. Absoluutne rajarekord,» ütleb Gert. Sedapuhku oli käik, võrreldes mõne varasemaga, üsna lühike, vaid kümme päeva. «Kellele lühike, kellele pikk,» poetab seepeale Kirsti. Pisaraid ta mehe pärast valanud pole, aga muret tundnud on omajagu. «Mis ma ikka nutan, see ei aita,» lööb naine käega. Ajaliselt kõige pikemalt on Gert missioonil olnud Pakistanis. Kuid kõige raskemaks ta seda ei pea. «Haiti on seni olnud ikka kõige raskem. Töötasime keset mitte midagit, seal polnud isegi rääkida kellegagi...» Esimesed neli-viis päeva oli päästemeeskond valitsuseks, sõjaväeks ja otsustajateks — ehk kõige suurema vastustusega inimesed kesk kaost. Eriti lähevad Gerdile hinge kriisides kannatavad lapsed. «See, mis puudutab lapsi, võiks minu jaoks olla olemata. See kaos ja kurbus... Sellega peab õppima elama. Ja tead, Euroopa lapsed jonnivad, aga Haiti lapsed mitte,» ohkab ta ja silitab Arturi pead. Gert tunnistab, et stress pole talle tundmatu haigus. «Depressiooni mul pole olnud, aga stressisümptomid tunnen enda juures suurepäraselt ära. Kui ütleksin, et minul või Kirstil pole stressi, siis ma valetaks,» sõnab mees. Muremõtteid aitavad Gerdil eemale tõrjuda hobid ja raamatud, enamasti ajaloolise sisuga. Praegu on tal pooleli ilukirjanduslik triloogia templirüütlitest. «Ja mind võib näha ka muinas-Eesti sõdalasena, relv käes, oma sõpra ründamas — ma osalen võitlusklubis,» muigab Gert. Kirstile pakub peale poja lohutust ja tuge ka taksikoer Morris. «Meil peab tagala väga tugev olema, et missioonidel vastu peaksime,» märgib Gert, kes oma tagalaga võib igati rahul olla. Viikinginaine Kirsti ja Gert on koos elanud kaheksa aastat. «Aga sellest võib vähemalt ühe aasta minu äraolekute tõttu maha lahutada,» naerab mees. Ta kiidab oma abikaasat tugevaks viikinginaiseks. «Kuigi hetkel olen Arturiga kodus, tuleb meile kindlasti kasuks, et ka mina töötan päästeametis,» arvab Kirsti — samal alal olles on meestki lihtsam mõista. Gert torkab vahele, et tema siiski hoiatas naist kohe alguses, mis mehega on tegu. «Mina seda ei mäleta. Aga tema käigud algasid ka ju alles 2005. aastal,» ütleb naine. Kirsti ja Gert on arutanud ka mehe koormuse ja missioonidel käimise vähendamist, kuid reaalsuseks pole see seni saanud. «Muid suuri unistusi meil polegi — ikka et saaks perega rohkem koos olla,» mõtiskleb naine. Kirsti ei leia, et amet ja aastad oleks meest palju muutnud, kuid tarkust ja kogemusi on kindlasti lisanud. «Gert on väga hea ja abivalmis ning...» Mees võtab siinkohal loetelu üle: «Kannab enamasti kortsus riideid, ei pese ennast!» Abikaasad naeravad südamest. Sõbrad ja kolleegid kirjeldavad Gerti hea huumorisoone ja lõbusa sellina, mees ise tunneb, et ta ei naera enam nii palju kui vanasti. «Mitte et mul huumorisoon oleks kärbunud või oleksin lõpetanud naermise üldse, aga kord-korralt olen muutunud tõsisemaks. Jälg nendest käikudest jääb ikkagi igaveseks...» Rõõm väikestest asjadest Gert usub, et lähedalt nähtud katastroofid on õpetanud teda rõõmustama väikeste asjade üle. «Soe tassitäis kohvi, metallnõud, voodis magamine — need on nii lihtsad asjad, millest olen rõõmu tundnud, et mul on seda lausa tobe öeldagi. Näed, isegi tänasest väikesest kohvist tunnen rõõmu,» tõstab Gert naerdes kruusi. Näinud, millist häda ja viletsust maailmas esineb, on ta jõudnud arusaamisele, et Lääne inimese probleemid on üsna tühised. «Meie suur mure selle pärast, et internet on aeglane või krediitkaart ei tööta, on enda meisterdatud. Õpitud abitus,» vangutab Gert pead. Kord sai Gert Pakistanis keset maavärinast tekkinud kaost olles Kirstilt sõnumi, et vannitoa pirn põles läbi. Mees ei teadnudki kohe, kas nutta või naerda. Mitte et ta naisele midagi ette heidaks — aeg ja koht ja olukord on sootuks erinevad —, aga tollal tundus mehele, et kodused mured on maailma probleemide kõrval täiesti tähtsusetud. «Gert armastab tänini loengutel seda näidet tuua,» naerab Kirsti. Vaatamata kriitikale tunnistab mees, et temale eestlased meeldivad ja Eestisse, koju, tuleb ta alati tagasi. «Mulle ei meeldi, kui öeldakse, et eestlased on põhjamaal kohustuslikud mossitajad. Meil pole tegelikult mitte midagi viga!» Kaire-Külli Kuldbek