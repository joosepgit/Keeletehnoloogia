arvamus.postimees.ee	 Laulu ja lauljanna võit Eurovisiooni lauluvõistlusel pälvivad enim tähelepanu lauljad, kuigi võistluse nimi viitab, et tegelikult võtavad omavahel mõõtu laulud. Seekordse ideaalse laulu valemit otsisid rootslased nende delegatsiooni juhi Christer Björkmani väitel üle kümne aasta, mistõttu oli võidurõõm erakordselt suur. REKLAAM Hiilgavast laulust siiski alati ei piisa, sest kuigi pool häältest tuleb žüriilt, kellelt võiks ehk oodata laulu ja lauluoskuse hindamist, on Eurovisioon ka visuaalne võistlus. Kes mäletab näiteks Ukraina möödunud aasta loo «Angel» mõnda sõna? Samas on liivaga joonistamine televaatajatel tõenäoliselt paremini meeles. Just visuaalse ja huvitava tegelasena kerkis esile Rootsis sündinud 28-aastane Loreen ehk Lorine Zineb Noka Talhaou, kelle lauluoskuses polnud samuti põhjust kahelda. Naine suutis saladusliku käitumise, tantsu ja olekuga võluda televaatajad nii Skandinaavias, Balkanil kui ka mujal. Kuidas ta seda täpselt tegi, jäigi meediale teadmata, kuid ehk just salapära lauljannat aitaski.