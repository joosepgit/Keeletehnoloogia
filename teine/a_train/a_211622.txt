www.naisteleht.ee	 TEEMAD Pime ja vaimse alaarenguga? Või rõõmurull ja laululind? 3. Oktoober 2008 - 11:43 | naisteleht Kairit ei taha Liisu puhul kasutada sõnaühendit «vaimne puue». Pigem, ütleb ta, tulevad tüdrukul asjad kätte aeglaselt, aga kindlalt. «Kui ma nüüd vaatan, kuidas ta mind üllatanud on – ta pidanuks olema lamaja ja täispime –, siis arvan, et ta areng on lihtsalt aeglasem.» Tõesti, Liis Marii on suurt kasvu, füüsiliselt tugev tüdruk. Tal on küll nägemispuue, kuid ta tunnetab näiteks trepiastmeid ja saab kenasti hakkama. Õunakese lasteaias, kus Liisu kaaslasteks olid raske puudega lapsed, ei olnud tema areng nii kiire, kui võinuks. Sestap tuli ta sügisest Tallinna Heleni kooli ja on siin pere ning õpetajate suureks üllatuseks ka rääkima hakanud. «Selle aastaga on tal kõne tulnud,» ütleb ema. Õpetaja Malle Kariste sõnul räägib Liis Marii praegu kajakõnet ehk kordab kuuldut üle, ent tüdruk on avaldanud juba ka isiklikku arvamust. «Ei taha arsti juurde minna!» oli näiteks täiesti kindlasti isikliku tahte väljendus. Ja kui Liis Marii juba midagi ütleb, siis väga hea diktsiooni ja täislausega. Esimesed koolinädalad on kulunud käsikaudu marsruudi õppimiseks. Pimedate laste kappidel-laudadel on nende äratundmiseks kompamise teel vastavad märgid. Aga muidu õpitakse Heleni koolis ikka koolilasteasju: tähti, numbreid, muusikat ja võimlemist, lihtsalt metoodika ja tempo on teised. Püksid on Liisu jalas Ema ja õpetaja ütlevad, et Liis Marii on põhjaliku ja kange iseloomuga ning vajab uue omandamiseks aega. Ükskord näiteks juhtus, et hüvastijätu, mida õpetaja oli Liis Mariilt pikalt oodanud, tõi tüdruk kuuldavale alles järgmise õpetaja tunnis. «Kodus on küll nii, et meie ei otsusta midagi. Meil on isegi selline nali, et peres on püksid Liisu jalas,» tunnistab Kairit. «Kehtestab ta ennast ilusti.» Ema usub, et tulevikus saab Liis Marii hakkama kõrvalise abita – sööb ja tualetis käib ta juba praegu ise ning harjub üha enam ka poeskäikude või trollisõiduga. «Ma tahan käia temaga igal pool ja tihti, et ta harjuks,» selgitab Kairit. Kolm nädalat tagasi sai Liisu endale väikese venna. «Alguses ta oli natuke armukade, et temast enam nii palju välja ei tehta. Näiteks läks ja kustutas meil suurest toast tule ära, et me venda ei näeks,» muigab Kairit. «Aga nüüd ta tunneb, et on kõige tähtsam. Tema iseloomu näitamine on see, et ta mingite tittedega ei tegele.» Eriliselt aga hämmastab kõiki Liis Marii musikaalsus. Laulma, ehkki sõnadeta, hakkas ta juba ammu-ammu. «Kümnekuuselt, kui ta veel mitte midagi muud ei teinud, ümises ta minuga kõik viisid kaasa,» räägib Kairit. Nüüd teab ka kogu kooli personal, mida tüdruku kodus raadiost kuulatakse. «Ma olen siin kuulnud Ivo Linnat ja teisi Eesti artiste, kusjuures ta üritab täpselt matkida nende hääli!» kirjeldab õpetaja Malle. «Sõnad on kõik peas!» Vähe sellest, hiljuti esitas Liis Marii perele Alla Pugatšova repertuaari kuuluva laulu «Milion alõh roz» – tühja sellest, et ta vene keelest midagi aru ei saa. Õpetajad räägivad, et kui Liis Marii klaveri taha lasta, mängib ta ettelauldu ka pillil järele ning pahandab väga, kui sõrm kogemata valele klahvile satub. «Ta ei klimberda kunagi, vaid hakkab õiget kõla otsima ja lõpuks tulebki meloodia välja,» teab ema. «Titepillid» triangel ja tamburiin Liis Mariile väljakutseid ei paku. «On palju asju, millega Liisu on meid üllatanud. Ma ei oskagi teda võtta kui puudega last. Ta on paras rõõmurull, omamoodi nii lahe ja ma ei kujuta teda teistmoodi ettegi,» räägib Kairit ja tema suhtumisest aimub, miks tütrel nii hästi läheb. Selle asemel et end koju haletsema jääda, on ema teinud midagi, mida peaks tegema iga lapsevanem: õppinud armastama oma last just niisugusena, nagu ta on. «Me just mehega ükspäev arutasime, et meil on ikka kohutavalt vedanud!» Helen Eelrand Kommentaarid Rõõm lugeda, et laps areneb. Imetlen neid vanemaid, kes on suutnud haige lapsega niipalju tegelda ja teda arendada sealjuures säilitada optimismi ja elutahet. Liis Mariile soovin edukat arengut, vanematel aja jätkugu rõõmu ja jaksu tütre raske haigusega lõpuni võidelda.