www.naisteleht.ee	 Alena Sinelnikova Kui Alenal (vasakul) ja Elinal lapsepuhkus läbi sai ja endised tööandjad neile enam tööd ei pakkunud, otsustaski ettevõtlik tandem ise keeltekooli teha. See kannab loogilist nime A&E Keeltekool.: F: Kalev Lilleorg Mõni aastat tagasi kohtusid pargis titevankreid lükates kaks noort ema. Lähemalt tuttavaks saanud, selgus, et mõlemad on venelannad ja filoloogid. Kui lapsepuhkus läbi, asutasid hakkajad naised oma keeltekooli, kus õpetavad peamiselt eesti keelt. Elina Peial (30) ja Alena Sinelnikova (30) meenutavad oma kohtumislugu lõbusa elevusega. «Olime mõlemad just emaks saanud ja sattusime muudkui samal ajal oma vankritega siia parki jalutama,» viipab Elina Ida-Tallinna keskhaigla kõrval asuvale alleele, mis nende keeltekooli akendest kätte paistab. Noored emmed kohtusid kärutades peaaegu iga päev ja naeratasid viisakalt, kuid rääkima ei kippunud. «Me ei teadnud lihtsalt, mis keeles teineteise poole pöörduda,» naerab Elina. «Sest vahel luges Alena pargipingil eestikeelset Postimeest, lapsega rääkis vene keeles ja kui helises telefon, vastas hoopis inglise keeles «Hello!»» Ka Elina ise räägib puhtalt nii eesti kui vene keelt. Mis keeles naised lõpuks esimesed sõnad vahetasid, seda nad, muide, täpselt ei mäletagi. Kuid sellest ajast saati on nad lahutamatud sõbrannad. Isakeel ja emakeel Kuigi Elina ja Alena on mõlemad venelannad, ei saa nende rahvusliku tausta vahele võrdusmärki panna. Elina on põline Eesti elanik, aga Alena kolis siia Moskvast alles mõni aasta tagasi. «Õppisin Moskva riiklikus ülikoolis inglise ja vietnami keele tõlgiks-õpetajaks, kui tutvusin internetiseminari kaudu oma praeguse abikaasa ameeriklase George’iga,» pajatab Alena.