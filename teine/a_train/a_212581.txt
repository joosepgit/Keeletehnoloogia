www.naisteleht.ee	 Janeki sõnul on nende perekonnas kõige tähtsam usk tervise paranemisse ning heasse tulevikku.: Foto: Denis Georgievskij. Ratastooli naelutatud Anne-Lii ja Janek Koltsov armusid 13 aastat tagasi Võrus invaspordilaagris. Sest ajast saati on seljaajusongaga sündinud naine ja lapsepõlvetrauma tõttu seljaoperatsiooni läbi teinud mees olnud lahutamatud. Ametlikult panid nad leivad ühte kappi 2002. aastal pärast tütre Jane-Lii (5) sündi. Küsimusele, miks Janek (37) Anne-Lii (35) nii hilja naiseks palus, vastab Janek: «Noh, ma siin vaatasin, et saab ühiselt tuludeklaratsiooni täita...» Selle peale hakkavad mõlemad naerma. Sõbralikumaks muutub ka seni kramplikult ema kaela ümbert kinni hoidnud ja võõraid peljanud heledajuukseline Jane-Lii. Perekond, kus ema-isa ratastoolis ja väike tütar kasvamas, peab mahtuma Pärnu pisikesse kahetoalisse korterisse, mida jagatakse mehe emaga. Pereliikmeks peavad nad ka 12aastast pehmekarvalist halli kassi. «Mis kass! Ta on kõuts,» parandab mind tore ja külalislahke Janek. Anne-Lii kolis Võrust Pärnusse ikka mehe pärast. Seda otsust ei pea ta sugugi lihtsaks. Janek hüüabki vahel naist tema Võru päritolu pärast hellitavalt «mägede kotkaks». Varem kurtide ühingus õmbleja ja kingsepana leiba teeninud Janek töötab praegu firmas Scanfil kaablikoostajana. «Kaablikutt,» pilkab Anne-Lii, kes ise on haiglas sekretäriks. Pidev ehitamine Tavaliste perekondadega võrreldes on neil kulutusi mitu korda rohkem. Tüüpilise planeeringu järgi ehitatud korteris on Janek jõudumööda üht-teist ümber korraldanud: uksepakud madalaks hööveldanud, et saaks ratastooliga liikuda, lülitid allapoole tõstnud, köögi käepärasemaks seadnud jms. Suuremad väljaminekud tõi aga kaasa see, kui varem karkude toel liikuda saanud Anne-Lii jäi kätte pugenud luupõletiku järel ratastooli. Janek palub mul arvata, kui palju maksab Anne-Lii ratastool. Pakun, et 15 000 krooni. «Pakud natuke vähe, see maksab 28 000 krooni,» ütleb Janek tõsiselt. Kuigi Pärnu linn finantseeris sellest suure osa, pidi perekond 10 protsenti omast taskust leidma. «Ligi 3000 krooni on meie jaoks suur raha,» tunnistab Janek. Hiljuti soetasid nad ka liikumispuudega inimestele mõeldud auto, sest ühistranspordis sõitmine ei ole lihtsalt mõeldav. Mõnusa vestluse peale on ema süles fotograafi eest nägu peitnud tütar häbelikkusest üle saanud ja ronib nüüd diivanile külalisi uudistama. Anne-Lii ei oskagi öelda, kas tema rasedus oli raske või kerge: «Puudub ju võrdlusmoment.» Tasase häälega naine ei mõtle esialgu ka perelisale: «Raha paneb palju paika,» ütleb ta napisõnaliselt. Janek mäletab naise rasedusest vaid üht, seda, et tulevane ema magas kogu aeg. Seepeale mõlemad naeratavad ja vaatavad üksteisele silma. Line-tants ja shaping Tütar Jane-Lii on vahepeal läinud kapi pealt Naistelehti otsima. Tuleb tagasi, kaks Naistelehe numbrit näpus, ja laotab need diivanile. Siis mõtleb hetke, suundub riiuli juurde tagasi ja hakkab paberihunnikus sobrama. Üks on puudu, teab Jane-Lii täpselt. Jane-Lii on päeval kella neljani lasteaias, kust isa ta edasi tantsu- ja joonistustundi viib. Tüdrukutirtsu joonistatud armsad jänesed ripuvad ka toaseinal. Anne-Lii käib pärast tööd korra nädalas shaping’us. See pole ekstra puuetega inimestele mõeldud trenn, vastupidi, ta teeb harjutusi koos teistega. «Mõnikord näitab treener mulle eraldi, kuidas mõnele lihasgrupile harjutusi teha,» räägib naine, kes koos mehega on käinud ka puuetega inimestele mõeldud karatetrennis. Mõlema huviks on aga juba kolmandat hooaega ratastooli line-tants. Esinemisi on neil palju, aastas korra käivad nad ka rahvusvahelistel võistlustel, hiljuti näiteks Riias. Tihemini ei kannata rahapuuduse tõttu lihtsalt sõita. Sõpru ja tuttavaid on Anne-Liil ja Janekil üksjagu. Nad suhtlevad ka teiste peredega, kus on puudega inimesi. Intervjuu tegemise päeva õhtul lähevad nad Anne-Lii töökaaslaste ja tuttavatega Endla teatrisse. Nende perekond ka reisib palju. Läbi on sõidetud kogu Eesti ja paras ports välisriikegi. Suunurgad ülespoole, jutustab Anne-Lii lõbusalt, et Janekiga on võimatu Eestis reisida – mees tahtvat iga sildi juures peatuda ja kõiki ajaloolisi kohti külastada. Eriti hästi mäletab naine seda, kuidas nad Kihnus Jõnni maja otsima läksid ja pärast välja tuli, et majast polnudki muud järel kui üks suur kivi. See meenutus ajab Anne-Lii kangesti naerma. Janek näitab seepeale Norra reisi fotosid ja räägib, kuidas nad käisid kaatri taha kinnitatud kummipaadiga sõitmas. «Meile enne sõitu õpetati, et kui on hea, siis ajage pöial püsti, ja kui hakkab halb, siis näidake alla suunatud pöialt,» selgitab Janek. «Ma siis vaatasin vahepeal Anne-Lii le näkku, tundus, et nii hull vist ikka pole.»