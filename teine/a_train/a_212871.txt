arvamus.postimees.ee	 Hillar Padu: ühes hingamine hoiab Eesti kodanikuühiskonda Tänavuse, XXV juubelipeo tunnussõnaks on valitud «Üheshingamine». Sõnaga on öeldud sootuks rohkem, kui esmapilgul paistab. Sel peol saavad kokku eri põlvkondade rahvuskangelased, kes eestlaste kodanikuühiskonda läbi aegade tulevikku on kandnud ja kannavad edasi. REKLAAM Laulupidudega innustus rahvuse hinge ja hingemaa säilitamise tahe ja meelekindlus üle kogu okupatsiooniaja. Laulev revolutsioon tõestas Eesti kodanikuühiskonna suutlikkust maailmale: fosforiidisõda, kodanike komiteed, Eesti Kongressi valimine, Rahvarinne, öölaulupeod, Balti kett. Kõik kodanikuühiskonna saavutused! Praegune kriisiaeg nõuab rahvusühtsuse ideaali ja selle tegeliku hoidja, kodanikuühiskonna tähenduse teadvustamist. Aeg kutsub aateid ja traditsioone uutele põlvedele pärandama. Oleks aga lubamatu luksus uute algatustega, nagu «Teeme ära!» ja «Minu Eesti», kõigutada usku kodanikualgatuse ja kodanikuaktiivsuse väärtustesse. Projektipõhiselt saab edukalt rahastada ja viia läbi üksiküritusi. Kodanikuühiskond toimib kui teadvustatud kaasamine, kui enesepühitsus, kui püha traditsioon. Laulupidudega nii läks, ja õnneks jätkusuutlikult. Prügitalgutega toimetati pisut teisiti, läinud­aastased «mäed» rikuvad tänaseni silmailu ja teadvus on patune kõigil talgulistel – meie lõpetamata töö. Narrid põldu korra, narrib põld üheksa korda. Rahvas samuti. Kodanikuühiskonna tegemistega peab olema jätkusuutlik, piiritult aus ning tulemused olgu eeskujulikud nagu Immanuel Kanti kategooriline imperatiiv. Prügikoristus- ja mõttetalgud kavandati projektipõhistena. Et aga ühisaktsioonidest võrsuks midagi enamat, et talgulisest sirguks aktiivne kodanik ja sünniks traditsioon, tuleks ühed tööd enne teiste alustamist ära lõpetada. Aga pole ka veel hilja needki jutud mõttetalgutel selgeks rääkida. Üldlaulupeod pole ühekordsed ega projektipõhised ettevõtmised. Need on lauljate ja dirigentide järjepideva töö viljad. Peo eel käiakse terve aasta koguni kaks korda nädalas peokava õppimas. See on aja-, närvi- ja loomulikult rahakulu. Keegi seda ei korva ega küsitagi tasu selle rõõmu eest. Rõõmuks on isamaaline ülesehitustöö ja hingemaa jätkusuutlikkuse tagamine. Tõsi, nii ei targuta keegi ja küllap poleks kuulajaidki. Laulupeokava on sedakorda raskem, laulud ise aga moodsalt kaasakiskuvamad. Areng peab olema siingi, kuid eks lauljate vanaduski «areneb». Seda peab uus juhtkond mõistma ja väärtustama. Lauluveterane ei tohi solvata, et kaasamine ei pöörduks tõukumiseks või isegi võõrandumiseks. Kodanikuühiskonna ideaalide kinnistamise seisukohast poleks uue põlvkonna peojuhtidel ehk soovitav ka vähem suutlikke lauljaid-vaevanägijaid peole kutsumata jätta. Vähemasti peorongkäigus olgu kõik vaevanägijad kohal, sest «Üheshingamisel» pole vahet, kas oled näoga kuulajate või esinejate poole – kõik laulavad. Just see ongi tasu rõõmu eest, on imeks kogu ilmale! Lauluveteranid, mitte ainult koorijuhid, tuleks aujärjele seada, et kogu ilm saaks tunnustada Eesti kodanikuühiskonna kangelasi meie suurel juubelil. Mõttetalgulised omakorda võiksid l. mail koos suure peo juhtidega lahti mõtestada, kuidas ka laulupidude vahelisel ajal rahvamajad laulust-tantsust rõkkaks, kuidas Eesti eri rahvuste esindajadki ühes hingamisest rõõmu saaksid. See olgu kogu riigi ühes taktis hingamine. Mitte etteirisemine! Mõttetalgud anno Domini 2009 ja «Üheshingamine» anno Domini 2009 on küll erinevad kui udune kevadhommik ja udupaks sügishommik: ühest terendub uus ärkamisaeg, teisest küpsemise võlu. Kuid ühendab neid lootus kui udulahmakatest piiluv päikseline päev siin põhjataeva all, mis «kolmveerand aastat külm ja valkjashall», nagu on kirjutanud Leelo Tungal.