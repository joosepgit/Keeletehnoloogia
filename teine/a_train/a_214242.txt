arvamus.postimees.ee	 Küünilisuse tipp «Ma tahan raha teenida.» Need ilusad sõnad ütles Illinois' osariigi kuberner Rod Blagojevich ühes kümnetest telefonikõnedest, mida Ühendriikide võimud viimase kahe kuu jooksul tema kodus ja kampaaniabüroos salvestasid. Kõned paljastavad poliitiku, kelle jaoks polnud miski püha – rahateenimise eesmärgil ja karjääriredelil tõusmise nimel kõlbas müügiks ka koht senatis. Kui on soov saada endale koht Kapitooliumimäe päikse all, piisanuks anda kubernerile korralik «annetus» ning hankida talle ja ta abikaasale kõrged ja tuluteenivad ametikohad. Veel ülbemana tundub tema katse oma võimu kuritarvitades lasta vallandada kohaliku ajalehe arvamustoimetajaid, kuna need söandasid teda kritiseerisida. Et Blagojevich tegi seda kõike ajal, mil ta ilmselt teadis, et teda pealt kuulatakse, saab tema käitumise põhjendamiseks olla vaid kaks seletust: kas tal puudub igasugunegi kontakt reaalsusega või on tegemist hämmastavalt küünilise poliitikuga. Vaevalt, et keegi peale ta enda tema süütust usub.