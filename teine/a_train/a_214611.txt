www.naisteleht.ee	 Kultuuririkas turistilinn Yogyakarta Prambanan: F: Laura Laanmets Indoneesias, Jaava saare keskel asuv Yogyakarta – kohalikele hellitavalt Jogja – on turistide üks lemmikpaiku tänu kultuurist kirevale ümbruskonnale. Jaava kultuuri keskuseks peetavast Yogyakartast 18 kilomeetrit ida pool asub Indoneesia suurim hinduistlik templikompleks Prambanan, mis on kantud ka UNESCO maailmapärandite nimistusse. Tegu on tõeliselt suursuguse vaatamisväärsusega, kus aeg suisa lendab. Teine oluline kultuuriobjekt on üks maailma suuremaid templeid — budistlik Borobudur, mis ei jää Prambananile kuidagi alla. Teel selle templi poole tasub trotsida palavust ja ronida Kaliurangi künkale, mille tipus seisvast vaatetornist avaneb hämmastav vaade Merapi vulkaanile. Ent üks väike aga on nende maailmakuulsate templite juures siiski. Kui satud neid külastama koolivaheajal, mis algab juuni lõpus, peab sul vaim valmis olema kohtumiseks Indoneesia eri paigust kohale sõitnud koolilaste hordidega. Nende meelest on valged turistid isegi põnevamad kui iidsed ehitised. Kui alguses on lakkamatu tähelepanu ning üheskoos pildile jäämise soov egokõditav, siis peagi tüütab see pidev katsumine, hõikumine ja pildipalumine (ning ka salaja pildistamine) ära. Yogyakarta ümbrust avastades ei tasu unustada ka linna ennast. Kindlasti tasub uudistama minna iidset veepaleed Watercastle Tamasari, mis täitis kunagi kuningliku perekonna spaa funktsiooni. Kultuurist küllastununa võib jalutada linnasüdames asuvale siseturule, mis pakub odavat šopingurõõmu igale maitsele. Ning nautida lihtsalt linna siginat-saginat — busside ja taksode kõrval on Yogyakartas populaarsed ka hobuvankrid ja sajad rikšad, mis on väsinud külaliste teenistuses iga kell. Laura Laanmets Toi: Ayam Goreng Peaaegu iga restorani menüüs ning lihtsamate söögikohtade reklaamides on suurelt ja punaselt esile toodud kohalik söök – krõbedaks praetud kana rinnatükid ja tiivad riisiga. Jook: Luwaki kohv Ainult Indoneesiast saab osta üht maailma eksklusiivsemat kohvi – Luwakit. Luwaki kohvi oad kasvavad sealsetes kõrgmäestikes, ent veel erilisemaks teeb kohvi see, et oad läbivad enne pakendisse jõudmist kohaliku loomakese luwaki seedetrakti. Oad eemaldatakse väljaheitest, puhastatakse ja röstitakse kergelt. Kilo hind on umbes 5000 krooni. Elamus: Yogyakarta Eesti näitlejate pilgu läbi Sel sügisel ja talvel rändab mööda Eesti teatrimaju fotonäitus «Maailm arlekiini kuues», millel neli noort näitlejat: Laura Peterson, Eneli Raud, Ott Aardam ja Karol Kuntsel, tutvustavad oma fotode kaudu teatrit maailma eri paigus. Aastail 2008.–2009. tehtud ümbermaailmareisil peatusid nad ka Yogyakartas ning pildistasid seal üles nii külateatri kui kaasaegse Indoneesia teatri keskuse, linna garaažiteatri etendusi, mida nad vaatamas käisid. Kuidas kohale saab? Jaava saarele saab lennata kõigist Indoneesia suurematest linnadest, kus on lennujaam. Näiteks Lionairi lend Jakartast Jaavale maksab umbes 600 krooni. Saarel võib seigelda bussi või mugava öörongiga.