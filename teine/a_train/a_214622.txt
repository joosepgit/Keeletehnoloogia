www.naisteleht.ee	 Kullapurune hoolitsus kõigile Tuhkatriinudele! Oma nahk on kuningas. Ja kuningad, teadupoolest, tunnevad suurt kirge kõige kuldse vastu. Seega pole imestada, et kullaga kehahoolitsusest kuuldes lasime end tõllas (okei, autos) kohale vedada. Kulda sisaldavaid kosmeetikume on, muide, mainitud juba iidsetes Hiina meditsiiniraamatutes. Kes aga rahvatarkust ei usu, võtku teatavaks, et ka tänapäevased teaduslikud uuringud on tõestanud kulla raviomadusi — see väärismetall pidavat nimelt uuendama, taastama ja tasakaalustama nahka. Teisisõnu teevad kullased kreemid meid nooremaks ja säravamaks. Dr. Fischi tervise- ja ilusalongis on kullahooldust kehale pakutud juba pisut rohkem kui pool aastat. Ja kuulake nüüd: selles protseduuris kasutatakse kreeme, mis sisaldavad 24karaadist kulda ehk rahvakeeli puhast kulda. Kas teie suudaksite sellisele kiusatusele vastu panna? Ei. Pistan minagi oma uudishimuliku nina ilukabineti ukse vahelt sisse, riietun lahti ja sätin end pikutama. «Püüdke lõõgastuda,» soovitab iluteenindaja Maarja Raave. Pole probleemi! Maarja silub mu kehale kergete liigutustega kooriva ja kullapuru sisaldava kreemi. Samal ajal räägib, et kuld on kerge metall ja pääseb hõlpsalt sügavale naha sisse, mõjutab rakke ning kiirendab nende uuenemist, leevendab põletikke ja annab nahale ühtlase tooni. Mõne hetke pärast peseb ta kooriva kreemi sama õrnalt maha ning seejärel läheb lahti suur maalritöö. «Hei, ma kardan kõdi!» tahan karvast pintslit silmates kohe hüüatada, aga tegelikult on asi kõdist kaugel. Soe salv ja kerged pintslitõmbed on ülimõnusad. Nii saab mu nahk peale kergelt soojendatud toksiine väljutava segu. Ja et soojus ei kaoks, kaetakse mind krabiseva kile ja paari tekiga. Need 20 minutit, mis mähises laman, kaovad kui linnutiivul. Välja arvatud hetk, kui nina seletamatul põhjusel sügelema hakkab ja taipan, et mu käed on kinni köidetud ning sügamine ilmvõimatu ... Siis aga pääsengi duši alla. Samal ajal valmistab Maarja ette hoolitsuse viimast sammu ehk kulda sisaldava kreemiga võidmise. Nahk on pärast protseduuri kenasti niisutatud ja sile (ning on seda veel paaril järgmiselgi päeval). Erilist sära ma nahal küll ei tähelda, kuid teadmine, et olen kuningliku kullaga üle silutud, mõjub enesetundele ja meelele äraütlemata hästi. Samm on reibas ning nägu naerul, kui üleni kuldses säras (ehkki seda vaid ise teades) lihtsas reaalsuses sammun ning kujutlen, kuidas kõrvitsad tõldadeks muutuvad. Maarja soovitab end kullapuruga ergutada lasta kuuridena: kas kord aastas neli-viis seanssi nädalas või kui nahk seda nõuab, siis kord poolaasta jooksul. Maksab üks luksuslik hoolitsus 57 eurot ja vältab poolteist tundi. Triin Raestik Idamaade kullamask Jaapanlannade seas on kullahooldus ammuilma teada-tuntud iluprotseduur. Tõusva päikese maal tähendab see aga sagedamini näo turgutamist kortsude silumise ja pooride ahendamise eesmärgil. Selleks kantakse näole õhuke kullast mask, mis ergutab rakkude uuenemist naha aluskihis.