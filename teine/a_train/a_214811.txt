www.naisteleht.ee	 Laminaat või lumineer? Toomas Urbla sõnul täidavad nad sisuliselt sama ülesannet. Aga kui laminaate võivad Eesti hambaravijad ise valmistada, siis lumineere tehakse vaid USAs, sest tegu on seal patenditud kaubamärgiga. Nii et kui eestlane läheb kliinikusse ja palub endale lumineerid paigaldada, tellitakse need talle ookeani tagant. Samuti on erinev paigaldusprotsess: laminaatide puhul tuleb patsiendi oma hammast õhemaks lihvida, lumineerid liimitakse otse hambale. Seega võib tunduda loogiline eelistada lumineere. Aga siin on üks väike aga. Näiteks kui patsiendi hambad on ettepoole kaldu, on targem paigaldada laminaadid, sest lumineerid rõhutaksid ettepoole turritavaid hambaid veelgi. Samas on lumineeride eeliseks see, et kui patsiendil peaks kunstkatetest millegipärast villand saama, on võimalik neid eemaldada. Lihvitud hambale paigaldatud laminaate ära võtta ei saa. Kui koos arstiga on otsustatud laminaatide või lumineeride kasuks, võetakse patsiendi hammastest jäljend, mille järgi hambakatted valmistatakse. Kui valituks osutuvad laminaadid, lihvitakse hamba pind tuimestuse all õhemaks juba esimesel külastusel ja et kikud vahepealse aja üle elaks, paigaldatakse neile silikoonist katted. Lumineeride puhul võetakse ainult hambajäljend. Kuidas paigaldatakse? Ühe kuni kolme nädala pärast on katted kohal ja nende paigaldamine võib alata. Soovi korral võib lasta katta ka ainult ühe hamba. Urbla soovitab siiski ette võtta umbkaudu kümme hammast korraga, sest siis jääb naeratus ühtlane ehk teisisõnu ei satu sa olukorda, et esihambad on küll ilusad valged, aga naeratus paljastab küljelt ka su kollased kikud. Toon valitakse enamasti loomulik, ent kui inimene tõesti väga soovib, siis pannakse talle ka täiesti kriitvalged katted. Kümne katte paigaldamiseks kulub arstil umbes kolm tundi. Tallinna Ortodontiakeskuses maksab üks laminaat­kate 4500 ja lumineerkate 5700 krooni. Anna-Liisa Mets Kellele paigaldatakse? Toomas Urbla sõnul paigaldatakse portselankatteid peamiselt neljal põhjusel. Värviparandus. Patsiendi hambad on liiga tumedad ja ta soovib endale heledamat naeratust. Hambaemaili struktuur. Hambaemail on pragunenud või mõranenud. Traumad. Hammastel on mingi trauma tagajärjel nurgad ära murdunud ja hambad oma kohalt nihkunud. Valehambumus. Hambad on puseriti. Kui tegu pole väga ekstreemse puseritiolekuga, on seda võimalik katete abil korrigeerida. Hoia hoolega! Kauni kunstnaeratuse katted on vastuvõtlikud traumadele ja löökidele. «On juhtunud, et laps on emale peaga vastu hambaid löönud või rulluisutaja nii õnnetult kukkunud, et kate on hamba pealt lahti tulnud,» tõdeb hambaarst Toomas Urbla. Ka kaaries võib rünnata hammast sealt, kus kate seda ei kaitse. Seetõttu on suuhügieen sama oluline ka pärast katete paigaldamist ning hambaarsti tuleb külastada regulaarselt.