www.bioneer.ee	 „Tänavune looduskaitsekuu toimub egiidi „elurikkus“ all,“ sõnas keskkonnaminister Jaanus Tamkivi oma tervituskõnes. „Kui varem oli looduskaitse ideoloogia selline, et hakati tähistama ja kaitsma väljapaistvaid üksikobjekte looduses, siis tänapäeval ollakse pühendunud just nimelt elurikkuse teemale. Seda seetõttu, et säilitada selliseid keskkondi, mis on kasulikud võimalikult paljudele elusolenditele. Sellist keskkonda on järjest vähemaks jäänud, nagu me kõik teame,“ tõdes minister. Ürituse käigus andis keskkonnaminister Jaanus Tamkivi üle ka tänavuse Eerik Kumari nimelise looduskaitse preemia, mis läks seekord jagamisele Hans Voldemar Trassi ja Tiit Petersoo vahel. “Mõlemad mehed on väga väärikad laureaadid, kelle elutöö on jätnud jälje Eesti looduskaitse korraldusse,” ütles Eerik Kumari nimelise preemia žürii esimees, Keskkonnaministeeriumi asekantsler Andres Talijärv. “Trassi panus on suur just Eesti ja rahvusvahelisel tasandil, Petersoo on aga oma elutöö teinud kohaliku looduskaitse edendamisel ja kohalike elanike harimisel. Mõlemad tasandid on olulised, sellepärast otsustas žürii preemia nende vahel ära jagada.” Hans Trass on kauaaegne Tartu Ülikooli õppejõud, professor, emeriitprofessor ja Eesti Teaduste Akadeemia (TA) akadeemik, kes õppejõuna alustas juba 1955. aastast. Ta luges 1993. aastani bioloogiaalaseid kursusi. 1950. aastatel osales Hans Trass TA looduskaitse komisjoni töös, Eesti looduskaitsesüsteemi taastamises ja uute kaitsealade (Matsalu, Viidumäe, Vaika, Nigula) moodustamisel. Hans Trass on olnud Eesti Looduseuurijate Seltsi president (1964–1973 ja 1985–1991), aastast 1991 aupresident, viibinud külalislektorina mitmetes ülikoolides (Helsingi, Turu, Uppsala, Berliin, Halle, Montreal, Toronto, Edmonton, Peterburi, Kiiev) ja valitud mitme rahvusvahelise teadusorganisatsiooni liikmeks. Avaldanud rohkesti erialast publitsistikat, aga ka reisikirju ja mälestusi. Hans Trassi looduskaitsealane teadustegevus on olnud pikaajaline ja oluline nii Eesti kui ka rahvusvahelisel tasandil. Tänu talle kujunes 20. sajandi teisel poolel Eestis teadmine, et loodusteadus, looduskaitse ja kultuur on omavahel vägagi seotud. Trassi kandidatuuri preemia saamiseks esitasid TA Looduskaitse Komisjon, Eesti Looduseuurijate Selts, Eesti Keskkonnaühenduste Koda ja Tartu Ülikooli ökoloogia ja maateaduste instituudi botaanika osakond. Tiit Petersoo kandindatuuri esitas Eesti Looduskaitse Selts.