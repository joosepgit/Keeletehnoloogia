www.naisteleht.ee	 Noorikud arutlesid omavahel, et kust küll see kuum poiss järsku välja kargas ja kas tal pruut ka on ... Tegelikult on Stig muusikamaailmas juba vana kala (ta on olnud enamiku Trafficu lugude ideede generaator ja löönud kaasa Ithaka Maria kunagises bändis Slobodan River — toim) ning «poisiks» oleks teda ehk juba pisut hilja nimetada. Poes küsitakse passi «Mis saab selles negatiivset olla, kui mind kümme aastat nooremaks peetakse. Minu arvates on see lausa meelitav. Sõbradki on mul pigem 20ndate esimeses pooles,» naerab Stig, kes kogeb pidevalt, et näeb vist noorem välja, kui sünniaasta passis ütleb. Keegi pole temalt muidugi otse küsinud, et kuule, oled sa ikka kaheksateist täis, kuid vanust tõendava dokumendi järele on Stigil tulnud tihti haarata küll. «Kui mul poes palutakse ikkagi dokumenti näidata, siis on see ju selge vihje, et ma paistan neile noorem kui kaheksateist,» naerab muusik, kes alles paari nädala eest pidi poes sigarette ostes ühele vanemale müüjale oma vanust tõestama. «Kuigi ega ma väga tihti neid asju ei osta, mille puhul dokumenti vaja läheb. Aga kui mõnel peol vahel suitsu teen või kellelegi külakostiks head veini tahan osta, siis müüjad ikka imestavad mõnikord,» märgib ta. Omamoodi naljakas mälestus on Stigil ka ETV hommikusaatest «Terevisioon», kus ta saatejuht Katrin Viirpalule muuhulgas jutustas, kuidas ta kaheksa aasta eest käis Siiri Sisaskile tausta laulmas. «Ta ütles, et issand, sa olid siis ju nii pisike alles. Ju mõtles saatejuht, et olin siis mingi 12aastane,» meenutab Stig muhedalt. Samas on Stigil oma vanusega ka vastupidiseid kogemusi. Imelikul kombel hakati teda nooremaks pidama alles siis, kui ta täiskasvanuks sai. Teismelisena paistis ta õigest east hoopis vanem välja. «Kunagi oli Pirital ööklubi Piraat, kuhu mina kuueteistkümneselt alati sisse sain. Mul on aga kolm aastat vanem vend ja vaat tema jäi tihti ööklubi ukse taha ja pidi taksoga koju passi järele sõitma.» Naistemagnet või mitte? Kas oskab Stig värske kuulsuselaine harjal juba öelda, kes on tema fännid — kas noored tüdrukud või küpsemad naised? «Õnneks või kahjuks ei jooksegi naistehorde mul järel,» pole tal vastavaid vaatlustulemusi (veel?) välja käia. Outloudzi Facebooki lehel on enamik kommenteerijaid-kiitjaid siiski naised. Nii nende jutu kui piltide põhjal ei tuvastagi esmahinnangul aktiivsemate seas kuigi palju varateismelisi. Stig aga ütleb, et on Facebookis kirju saanud väga erinevatelt inimestelt. «Facebooki Outloudzi fännilehega on liitunud nii lapsi kui vanemaid inimesi, kokku peaaegu 5000. Ma usun, et meie bänd mingit ühte kindlat sihtgruppi ei esindagi, pigem kuulavad Outloudzi need, kes oskavad lugu pidada heast muusikast,» loodab Stig. Et Outloudz nõnda rahvale meeldib ja ta sellega kohe tähelepanu keskpunkti satub, ei osanud Stig ette näha. «Pigem arvasin, et Eesti Laulul on kümme lugu ja sealt käib vaikselt läbi ka meie laul, ning žürii, muusikakriitikud ja rahvas arvab, et tegemist on hea looga. Aga et nii palju tähelepanu ja fänne — see oli küll tohutu üllatus,» imestab ta. Sellest on juba räägitud, et Outloudz pole Eesti Lauluks tehtud «projekt». Ja «I Wanna Meet Bob Dylan» polnud ka nende esimene lugu. Oli hoopis «It Was You», mis kõlas juhuse tahtel ühes Saku õlle reklaamis (kus poiss ja tüdruk kohtusid ning kallistasid — toim). «Tegelikult pidime esimese singlina välja laskma «I Wanna Meet Bob Dylan», aga stuudio, kus töötan, juhtus parasjagu tegema reklaami, kuhu oli vaja ägedat peolugu. Siis sobiski «It Was You» ja Bob Dylan pidi oma aega ootama jääma.» Tundub, et saatus tegi siin oma tööd — laul Bob Dylanist tuli välja just õigel ajal, et võita poole Eesti rahva südamed. Ja nüüd põhiküsimus, mida Stigile pärast möödunud laupäeva muudkui esitatud on: kas oled kurb, et ei võitnud ja Eurovisioonile ei sõida? «Muidugi oli pettumus suur, kuid see oli hetkeline ja läks ka mõne hetke pärast üle,» vastab mees ja kinnitab, et televaatajad, kes nägid tema silmis suures kaadris pisaraid, nägid valesti. «Aga ma ei hakanud seal ka head nägu tegema ja naeratama, et oi kui tore, et tubli, Getter! Millegipärast need, kes Eurovisioonil kaotavad, alati naeratavad, rõõmustavad ja lehvitavad. Minu arvates on selline asi võlts,» selgitab Stig oma morni näoilmet. Aga see lauluvõistlus on juba minevik ja Stig usub, et Outloudzi meestel on nüüd veelgi rohkem töötahet kui enne. Temagi meelest pole midagi mõnusamat kui hommikuti läbi Kadrioru stuudiosse jalutada. «Ja inspiratsioon tuleb!» Ilona Talumets