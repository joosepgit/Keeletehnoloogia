www.naisteleht.ee	 «Kui külalised on tulemas vaid paariks tunniks pealelõunal, piisab, kui pakkuda inimese kohta 200 grammi salateid, 150 grammi soolaseid suupisteid ja 100 grammi kooki,» toob Erki Palo välja mõned arvud.: F: Bulls Peolauale toidu planeerimine on justkui kohvipaksu pealt ennustamine. Muidugi tuleb suupoolist varuda vastavalt sellele, kas külla on oodatud naised padjaklubist Ämmatoss või autoentusiastid ühendusest Vurisevad Masinad – aga kui suured need kogused olema peaks? Nii catering-firma House Gourmet peakokk Erki Palo kui ka Catering Service’i müügijuht Kätlyn Leemet tunnistavad, et eks see toidukoguste paikapanemine üks paras äraarvamismäng ole, sest kõik sõltub sellest, kes ja kui kauaks külla tuleb. Õnneks on siiski rusikareegleid, millest lähtuda. «Kui külalised on tulemas vaid paariks tunniks pealelõunal, piisab, kui pakkuda inimese kohta 200 grammi salateid, 150 grammi soolaseid suupisteid ja 100 grammi kooki,» toob Erki välja mõned arvud. Kui ees on suur sünnipäevapidu, tuleks toitu varuda isegi kuni 1,3 kilogrammi inimese kohta. Kätlynil on siinkohal üks hea nõuanne anda: kui eesmärk on külalistel kõht odavalt täis sööta, tuleb suupistete-näkside asemel pakkuda korralikku sooja toitu ning lisaks mõnd salatit. Mehed-naised ritta Kuidas catering-firmades toidukoguseid arvutatakse? Kliendi põhjalikust küsitlusest saadud andmete järgi. Näiteks on Erki kinnitusel oluline külaliste vanus. «Vanemad inimesed söövad rohkem ning neile menüüd koostades ei saa liigselt eksperimenteerida. Pigem tuleb pakkuda traditsioonilist süldilauda.» Kui külaliste hulgas on palju lapsi, tasub mõelda ka eraldi nende laua peale. Oluline on naiste-meeste osakaal piduliste seas. Kõlagu see klišeena, kuid elu ise on tõestanud, ütlevad Erki ja Kätlin kui ühest suust, et kui ülekaalus on naised, võib menüü olla kergem, rohelisem ja tervislikum, aga meeste­hordide puhul tuleb varuda sahvrisse suur lihakäntsakas. Ka profid võivad eksida Erki tõdeb, et ka catering’i abil korraldatud üritustel jääb sageli toitu üle. Siinkohal meenub talle üks kord, kus neil tuli toitlustada gruppi 16—20aastaseid. Tehti buffee-laud ja pakuti friikartuleid grill-liha ning salatiga. Kuna tegu oli noorte inimestega ja hilise lõunasöögiga, sai arvestatud tugevad portsjonid ehk 300 grammi kartuleid, 250 grammi liha ja 100 grammi salatit. «Aga me ei mõelnud ühele asjale — nimelt, et selles vanuses noorukitele maitsevad friikartulid isegi liiga hästi! Kui kaks kolmandikku oli toidu kätte saanud, olid kartulid otsas ja salat puutumata.» Erki naerab, et kui friikate asemel oleks pakutud näiteks keedukartuleid, oleks toidulaud ehk ühtlasemalt tühjenenud. Triin Raestik Lastelauale vähem süüa Lastelaua katmine oleneb eelkõige laste vanusest. Päris pisikesed ei söö eriti midagi. Kuni 10aastastele lastele arvesta umbes pool täiskasvanu portsust, üle 10aastased lapsed söövad peaaegu sama palju kui täiskasvanud. Lisaks varu ka komme või puuvilju. Pisikestele, teadagi, maitsevad viinerid. Neid võiks jätkuda vähemalt neli igale lapsele. Magusat arvesta sama kogus mis täiskasvanuile. Lapsed söövad vähem, kui nende aeg on täidetud mängude või muu huvitavaga, kuid siis peaks arvestama, et ringi sibavad mürsikud muutuvad januseks ning võivad sellevõrra enam juua. Jälle viin-viin-viin... Kangema kraami kogust on äärmiselt raske soovitada, nendib Erki Palo, sest see sõltub suuresti seltskonnast. Küll aga peaks ühe liitri kange alkoholi kohta varuma kolm liitrit n-ö pikendust. Meelde tasub jätta ka see, et ühest (vahu)veinipudelist saab täita viis-kuus klaasi. Ära üle pinguta! Et perenaine pruukosti varumisega üle ei pingutaks, toob House Gourmet’ peakokk Erki Palo välja orienteeruvad toidukogused ühe täiskasvanud inimese kohta ühel korralikul kodusel sünnipäeval. Eelroog Salatit 300 grammi. See on iga inimese kohta üks väiksem taldrikutäis. Suupisteid 300 grammi. Näiteks üks täidetud munapoolik ja üks täidetud singirull kaaluvad mõlemad umbes 25 grammi. Pearoog Liha 200 grammi ehk üks korralik šnitslitükk, millest peaks kõhu täis saama ka suur mees. Lisandeid 200 grammi ehk näiteks neli keskmist keedukartulit ja suuremat sorti ports toorsalatit. Kastet 50 grammi ehk üks kastmekulbitäis. Saia-leiba 3 viilu. Dessert Kringlit/kooki 100 grammi ehk keskmine viilakas torti. Joogid Kohvi/teed 1,5 tassi ja kohvikoort 20 grammi inimese kohta. Mahla/vett 250 grammi talvel ja kuni 0,5 liitrit inimese kohta soojal suvepäeval.