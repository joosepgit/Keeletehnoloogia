arvamus.postimees.ee	 Kahetioleku nuga Klaus Rifbjerg, Suur Klaus, on äsja 80-aastaseks saanud Taani kirjanik. 1956. aastal luulekoguga debüteerinud kirjanik, kes on muu hulgas töötanud ka kirjastuse Gyldendal ilukirjandusosakonna peatoimetajana. 50 loominguaasta jooksul on temalt ilmunud meeletu kogus raamatuid: 39 romaani, 27 luulekogu, 13 novellikogu, kaheksa näidendit, kolm reisiraamatut, viis lasteraamatut, üheksa esseekogu, ja see pole veel kaugeltki kõik. REKLAAM Rifbjergi loometeel on olnud aastaid, kus temalt on ilmunud kolm romaani, kaks luulekogu, kolm esseekogu, vähematest kokkulangemistest rääkimata, ja teda peetakse üheks suureks Taani kirjanduse muutjaks. 1960. aastal ilmunud luulekoguga «Konfrontatsioon» pani ta aluse konfrontatsioonimodernismile, mis vastandas ennast maailma moderniseerumist kritiseerivale kirjandusele. Hiljuti eesti keeles ilmunud romaani «Anna (mina) Anna» eest pälvis Rifbjerg 1970. aastal Põhjamaade Nõukogu kirjandusauhinna. Vana kirjandushundi ja eksperimenteerija loomingut on laialdaselt tõlgitud nii (ameerika) inglise keelde kui ka kõikvõimalikesse Euroopa keeltesse. Rifbjerg on kirjanduses alati olnud eksperimenteerija ja uute asjade katsetaja, muu hulgas seisnud näiteks ka tasuta kanepi eest. Õigemini suitsetanud, 1970. aasta 6. juulil Taani kultuuriministeeriumi hoone ees. Eksperiment või mitte, «Anna (mina) Anna» on üks vägevamaid raamatuid, mida viimasel ajal lugeda on antud. Peategelaseks Anna, kõrgeauline Taani suursaadiku abikaasa, lihtsa ja kadestamisväärse eluga naine, kes on juba pikemat aega ärganud üles vastupandamatu tahtmisega võtta nuga ja tappa oma väike tütar Minna. Anna (mina, tema) kujutamine käib romaanis algusest peale läbi kakspoolsuse, nõnda et Anna (tema) võib ühes ja samas lauses esineda koos Anna (mina)ga. Naine näeb end kogu aeg ühekorraga kõrvaltvaates ja sealsamas jälle iseenda seest. Need kaks, mina ja tema, saavad omavahel vabalt pidada vestlusi, ja Anna mõistab «Nils Holgerssoni, kes hüppas hane selga mitte ainult sellepärast, et tahtis Lapimaale minna, vaid sellepärast, et ta oli üksinda tuppa kinni pandud, süda läikis, ja ta tahtis oma vanemaid ära tappa, kuid eelistas põgeneda». Sedasama otsustab teha Anna (tema), kes elu elamise Anna (mina) käest üle võtab. Anna saadetakse koju, Taani, kus arstid temaga vestlevad ja temaga kõik taas korda saab, nagu suursaadikuprouale kohane. Lõunamaisest lämmatavast kuumusest põhjamaist karget jahedust hoovava lennuki peale istunud naisest saab ootamatult pähe löönud kiuksu tahtel põgenik, runaway, ning lahti läheb meeletu ja segane road-movie, kus kurat teab mille pärast põgeneb keegi kellegi (politsei) eest, kes muidugi peab põgenejat taga ajama, aga ei jõua kuidagi oma ülesannete kõrguseni, st ei saa neid sugugi kätte. Jah, Anna (mina) Anna leiab lennukist huvipakkuva karvakasvanud nooruki, kes on Pakistanis jänni jäänud ja mõne päeva eest külastanud tema abikaasat, suursaadikut, ning on nüüd politseivalve all teel koju, Taani, kus teda ootab ees rahulik ja turvaline vangla. Kui Jorgen Schwer on oma saatusega täielikult leppinud, siis Anna mitte. Ta röövib Schweri Roomas poolvägisi ja võtab noormehe saatuse muutmise väga tõsiselt ette. Niisugustesse äärmustesse viib Anna (mina) Anna vaese lapsikutes pisikuritegudes süüdistatava Schweri, et neil ei jäägi muud üle, kui aina ühest kohast teise tormata. Nii saavad neist mõlemast tagaaetavad, kelle kannul tormlevad poole Euroopa politseinikud. Tõeline paharet selles loos on suursaadikuproua, kelle kaks mina üksteist aina edasi ja edasi õhutavad. Mõni autokronu tuleb küll varastada ja poodi sisse murda, aga päris Bonnie’t ja Clyde’i kahest põgenikust siiski ei saa. Sellest säästab neid suursaadiku abikaasa (esialgu) paksult dollareid täis rahakott. Kui Schwer tahakski alla anda või oma teed minna, siis on Anna see, kelle võimust võtnud pime poolus takistuseks saab. Lugu liigub ühest äärmusest teise nagu Kim Ki-duki film ja lugejal ei jää muud üle, kui sellega lihtsalt kaasa minna ja kõigist arvamustest lahti lasta. Sest Anna (mina) Anna toimib just nõnda, nagu tema heaks arvab, ja mingi moraal või kohuse- või sündsustunne ei loe siin mitte kui midagi. Ka Rifbjerg ei mõista, ei hukka, ei kaasa, tema vaid jutustab lugu, olgu see kui tahes vastuoluline, ja väga haralise spiraalina jõuab see teatud mõttes algusesse tagasi. Surmast surma kaudu ellu. «Anna (mina) Anna» on 2011. aasta suurim üllataja ja üks suuremaid lugemiselamusi. Braavo, Suur Klaus!