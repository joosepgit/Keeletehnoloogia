arvamus.postimees.ee	 Juhtkiri: idarajal muutusteta... või siiski mitte päris? Venemaa duumavalimisi ja valimiseelset Venemaad pealiskaudselt vaadeldes võiks igavuse üle kurta. REKLAAM Esialgsete teadete järgi võitis valimised Ühtne Venemaa nagu ka 2007. aastal ning 7% valimiskünnise ületasid veel kolm parteid – needsamad, kes ka nelja aasta eest. Venemaa poliitilises süsteemis tehakse tähtsaimad otsused nagunii Kremlis, need vormistatakse ühe suurpartei kongressil ja valijaskonnal jääb üle selle «suveräänse demokraatia » legitiimsuse kinnituseks vaid oma kummitempel peale lüüa. Eeldatavasti saab senine võim Moskvas jätkata senisel moel, vanal sise- ja välispoliitilisel kursil. Siiski on Vene ühiskonnas märke, mis lubavad oodata, et nii vastvalitud riigiduumat kui ka eeldatavat president Vladimir Putini ametiaega ootavad mõnevõrra teistsugused ajad. Tähtsaim neist märkidest on kodanikuühiskonna hääle tugevnemine Venemaal, niivõrd kui me sellest naaberriigi kontekstis kõnelda saame. Kampaania ja sellele eelnenud aeg kulges Vene keskmeediakanaleis võimuerakonna Ühtne Venemaa taktikepi all nii nagu varemgi. Samal ajal on üha mõjukamaks muutuvas veebis näha aktiivset tegevust, mida Kremlil on keerukam kontrollida. Venemaa ei ole Hiina ja seal eksisteerivad suuremate telekanalite ja tänavareklaami kõrval ka alternatiivsed kanalid, mida seni ei ole peetud vajalikuks või võimalikuks täielikult maha suruda. Ka raadiojaama Ehho Moskvõ ja mitmed teised kodulehed ei avanenud terve päeva. Internetis ei saa infot aga täielikult luku taha panna: suletud saitide sõnumid jõudsid lugejani teiste väravate kaudu. Ehho Moskvõ peatoimetaja Aleksei Venediktov kirjutas sotsiaalmeedia vahendusel, et valimispäeval alanud küberrünnakud ei jäta kahtlust – need kõnelevad katsest segada teabe edastamist rikkumiste kohta. Lääne reaktsioon Vene rikkumistega toimunud valimistele on ilmselt mõõdukalt näpuga näitav nagu alati. Aga märksa huvitavam on nüüd jälgida, mismoodi seedib toimuvat valimisjärgselt Vene enda ühiskond. Kas valimistel antud signaal jõuab mingi mehhanismiga ka reaalsesse poliitikasse? Esialgu näib väheusutav, et mõnel poliitilisel jõul õnnestub kanaliseerida rahulolematust enda kasuks näiteks kevadistel presidendivalimistel.