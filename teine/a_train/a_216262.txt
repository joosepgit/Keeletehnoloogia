www.advent.ee	 Inimese pilgule avanevate lõpmatult mitmesuguste looduse vaatepiltide keskel on üks võrratult grandioossem kui kõik ülejäänud. See vaatepilt on tume, tähtedega ülekülvatud öine taevas. Iga täht võib olla kauge hiiglaslik päike. Mõnel kirkal talveõhtul, kui kuu pole veel tõusnud, jätame sooja ahju, paneme selga kasuka, tõmbame vildid jalga, läkiläki pähe ja soojad labakud kätte ning läheme linnast välja. Kusagil külaserval või metsa ääres, kus pole segamas inimeste loodud tehisvalgust, suuname oma pilgu tumedasse tähistaevasse siit, planeet Maalt, kus on nii palju pisaraid ja surma. Vaadake, kui palju on seal ruumi ja aega! Milline rahu valitseb seal! Kui kaunilt särab Linnutee üle taevalaotuse! Kui võrratu on Orioni tähtkuju! Hommiku eel tervitab teid siiralt Siirius! Kindlalt oma kohal seisab Põhjanael. Suur ja Väike Vanker vuravad kiirelt idast läände. Omapärase suduna helgib Andromeeda udukogu. Tähistaevas ei varja oma ilu meie pilkude eest. Ta pakub meile oma rahu. Ta räägib meile Jumala kätetööst ja armastusest. Jälgides tähistaevast tema majesteetlikus rahus, mööduvad tunnid kui sekundid ja külma nagu polekski. Siis aga tõuseb Kuu ja paljud tähed kustuvad. Kogu valge loodus kattub imeliste pärlitega. Võib-olla on eemal näha küla poole silkavat jänest või siksakke tegevat rebaseemandat. Kas pole ilus! Peale sellist jalutuskäiku tunnete end mitu aastat nooremana. On olemas suur loodus oma mikro- ja makromaailmadega, kus kõik toimub väga kindlate seaduste ja reeglite järgi. Vaatad sa palja silmaga või võtad appi teleskoobi või mikroskoobi – ei saa sa siiski registreerida üheski leiutiste või avastuste registreerimise asutuses avastust – ma leidsin ARMASTUSE. Nad küsivad: kus? Ja sinu veenmine ei aita, et see on aatomis, et see on päikese valguses ja soojuses. Kuigi nad seda oma südames usuvad, patenti nad sulle selle peale ikkagi välja ei kirjuta. Armastuse asupaika võib registreerida Jumala juures. JUMAL ON ARMASTUS. Ta andis inimesele ilusa maailma kogu oma täiuslikkuses, et teha teda õnnelikuks. Vähe sellest! Jeesus jättis taeva, et tulla ja päästa looduse- ja moraaliseaduste rikkumisse langenud inimest. Ta sündis, elas ja suri ustavana armastuse põhimõtteile ja pakub nüüd, ülestõusnult, seda kõigile.