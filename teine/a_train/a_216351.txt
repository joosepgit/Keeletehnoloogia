www.naisteleht.ee	 Linnurestorani isetegemise võimalusi on tohutult. Tuleb vaid sahvrites-panipaikades lahtiste silmadega ringi vaadata. «Möödunud sügis oli kaua soe, siis aga läks äkki külmaks. Hakkasin lindude söögimajja toitu panema alles külmade tulekul, kuigi mõistlik oleks olnud alustada vähese toitmisega juba hilissügisel, et linde söögipaigaga harjutada,» ütleb Linda ja kurdab, et ilmselt just seetõttu käibki tänavu tema söögimajas vähem linde kui varasematel aastatel. Siiski parem hilja kui mitte kunagi, arvab ta. Linda utsitab kõiki meisterdama, öeldes, et oleks väga hea, kui sel külmal talvel riputaks söögimaja üles ka need, kellele alles praegu, pakase paukudes, lindude toitmise mõte pähe turgatab. «Küll linnud need üles leiavad!» Lisaks palub Linda meeles pidada, et kui juba kord sulepallide toitmisega alustatud, siis tuleb jälgida, et söögimajas oleks laud pidevalt kaetud. Samuti peavad söögimajad asuma kohas, kus nende juurde ei pääse kassid, kus tuul ei lõõtsu ja lumi neid ei kahjusta. Triin Raestik Lapsed haaraku binokkel! Kel huvi, võib samaaegselt lindude toitmisega teha natuke teadust ehk panna kirja oma tähelepanekud lindude kohta. See aitab teada saada lindude arvukust ja levikut, et uurida muutusi looduses. Lähema juhendi leiab aialindude vaatluste kohta Eesti Ornitoloogiaühingu (www.eoy.ee) või Tallinna Linnuklubi (www.tallinna-linnuklubi.ee) kodulehelt. See on ju lastele tõeliselt äge hobi! Eriti lihtsad, aga ägedad lindude söögimajad! Seo hoidisepurgile nöör ümber, pane söögipoolis sisse ja riputa akna taha. Kui soovid, et maiustama pääseksid vaid pisemad sulepallid, võid vanale plastmasskaanele ümmarguse augu sisse lõigata ning kaane purgile peale panna. Võta plastpudel, lõika sellesse ümmargune ava ja vastaskülgedele kaks auku, millest saad vana puulusika või -labida läbi torgata, et lindudel oleks, kus jalga puhata. Kui jätad avad lõikamata, täidad pudeli seemnetega ning pöörad pudelisuu allapoole lauakese kohale nii, et laua ja pudeliava vahele jääb mõni sentimeeter vaba ruumi, saad n-ö poolautomaatse söögimaja. Pudelist valguvad seemned sedamööda lauakesele, kui kiiresti sulelised neid süüa jõuavad.