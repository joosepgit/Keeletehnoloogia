arvamus.postimees.ee	 Argo Ideon: kaugete nõudjate sihikul USA-le andmete edastamine Euroopast on teemana kuum kartul. Sel nädalal kiitis europarlament heaks kauavaieldud ELi-USA leppe lennureisijate kohta andmete andmise kohta. Samal ajal on selgusetu, mis saab järgmisest konfliktikohast – USAs peagi jõustuva seaduse nõudest, et kõik välispangad, sh Euroopa omad, peavad hakkama Ameerika maksuametile (IRS) pidevalt aruandlust edastama. REKLAAM USAga seotud isiku all mõistab seadus mitte ainult neid pangakliente, kel on USA pass või kes elavad Ameerikas. ­FATCA haardesse võivad sattuda ka need, kel on USAs vaid postiaadress või kellele on USAga seotud isik andnud volituse. Lisaks puudutab see kõiki juriidilisi isikuid, millest vähemalt kümme protsenti kuulub ameeriklastele. Põhimõtteliselt võib USA maksuamet huvi tunda kõigi nende tegevuse vastu, kes arveldavad USAga seotud isikutega või firmadega. Eesti justiitsministeerium asus aasta algul seisukohale, et pangad ei peaks oma klientide tegevust USA jaoks täiendavalt analüüsima ega vastavat teavet edastama, kuna see tegevus ei oleks kooskõlas Eestis kehtivate isikuandmete töötlemise nõuetega. Tegelikult ei saa Eesti pangad aga IRSi eirata, sest neil on vaja pidevalt USA pankadega arveldada ning FATCA eiramise korral ähvardavad neid sanktsioonid. Kas lahendus oleks eraldi Eesti-USA leppe sõlmimine või peaks see tulema samuti Euroopa Liidu tasandil, igal juhul tuleks selle nokk-kinni-saba-lahti-olukorraga tõsiselt tegeleda. USA seadus FATCA jõustub 2013. aastal.