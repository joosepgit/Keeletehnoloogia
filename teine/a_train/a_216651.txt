www.naisteleht.ee	 Põhjust ei tea keegi Slava on üles kasvanud lastekodus. «Kui ma sündisin, siis arstid ütlesid minu emale, et ma surin ära,» teab noormees tema pere elu muutnud jubedat tõde. 27 aastat tagasi olid ajad hoopis teised — Nõukogude kord nägi ette kõigi puuetega inimeste silma alt ära peitmist. «Siis pandi kõik sellised lapsed lastekodusse, see oli paratamatu. Ema sai alles hiljem teada, et ma olin elus. Nüüd me juba suhtleme. Helistame tihti ja just tema praegune mees toetab meie suhtlust tohutult,» kiidab Slava. Väga pikka aega arvas Slava, et ta on maailmas ainuke sellise füüsilise eripäraga inimene, kuid siis sai teada, et siinsamas Eestis elab veel üks temasugune poiss. «Ta nimi on Maks. Nooremast peast käisime rohkem läbi, nüüd enam mitte nii väga,» märgib Slava ning saadab ajakirja kaudu Maksile terviseid. Slava teab sedagi, et Rootsis on temasarnaseid inimesi tuhandeid. «Seal sündis ühe kontrollimata ravimi mõju tõttu teatud aastatel palju sellise puudega lapsi. Kunagi kahtlustati, et ka minu puhul on põhjus sama. Minu jaoks koguti isegi miljon krooni, mida oleks kasutatud selleks, et saata mind Rootsi ravile. Kuid siis selgus, et mind siiski ei saa ravida,» jutustab Slava ühest oma elu raskeimast kogemusest — sellest, kuidas kõik tema lootused purunesid. «Mind on uuritud, aga mitte keegi ei tea, miks ma sellisena sündisin ja sinna pole mitte midagi parata.» Elab koos kahe sõbraga Juba kümme aastat elab Slava iseseisvalt koos kahe sõbraga Nõmmel sotsiaalkorteris. «Kristot ja Aivarit tunnen lastekodust,» tutvustab ta meile köögis kohvi keetvat Aivarit ja samal ajal kooki lahti lõikavat Kristot. Poistel on kodused toimetused vastavalt igaühe tugevatele külgedele ära jaotatud. «Aivarile meeldib süüa teha, Kristole rohkem koristada, mina abistan neid omal soovil erinevate jooksvate küsimustega ja organiseerimisega,» annab Slava kokkuvõtliku ülevaate. Slava saab pea kõigega hakkama, aga päris omaette elamine oleks talle siiski raske. «Näiteks süüa ma ikka väga hästi ise teha ei saaks. Kuigi köök on minu järgi kohandatud: kapid on madalamal ja imur täpselt nii kõrgel, et ulatan nuppe vajutama,» räägib Slava. Kõige keerulisem töö köögis on talle kartulikoorimine. «Kuigi poes on ju ka kooritud kartulid müügil, aga need on liialt kallid.» Poes käivad poisid enamasti koos. Ühiselt koostatakse nädala menüü ja selle järgi ostunimekiri. Toidule saavad noored mehed kulutada kuus ligikaudu 1300 krooni inimese kohta. Varem teenis Slava riiklikule toetusele lisa, töötades EIT Tugiliisus Eesti Vaimupuuetega Inimeste Tugiliidu tegevusjuhendajana, kuid oma praeguse, vabatahtliku töö eest ta palka ei saa. «Olen Eesti Vaimupuuetega Inimeste Tugiliidu liige ja seal on konverentsid ja käimised. Arvutiga teen aruandeid ja vastan meilidele. Olen ka Aivari, Kristo ja veel kahe tüdruku juhendaja. Aitan neil rahaasju arvestada ja planeerida ning vaatan, et üür oleks kõigil makstud. Ajad on rasked, ma saan aru, aga loodame, et läheb ikka paremaks ja saan ehk kunagi jälle tasuvamale tööle minna,» on noormees optimistlik. Slava kutsumuseks ongi just sotsiaaltöö. Ta aitab igal võimalusel kõiki, isegi kui ta selle eest raha ei saa. Praegu kulub tema aeg ja energia sponsorite leidmisele, kes aitaksid rahastada puuetega noorte pikniku korraldamist. «Nagu öeldakse — küsija suu pihta ei lööda,» ei lase Slava ennast eitavatest vastustest heidutada. «Eks kõigil on praegu raske ja küllap ma lõpuks ikka leian kellegi, kes toetab.» Üle kõige meeldib tantsida Omaenda väikese sissetuleku üle Slava ei nurise, ta oskab sellest iga kuu pisut kõrvalegi panna. «Ega priisata ei ole, aga saame hakkama.» Slava on õppinud nii hästi rahaga välja tulema, et õpetab seda kunsti ka teistele. «Iga kuu panen sada krooni kõrvale, see läheb elukindlustuseks.» Teinekord panevad poisid taskuraha kõrvale, et vahel harva klubituuril käia. «Tantsida meeldib mulle meeletult! Shakira ja Ricky Martin on mu lemmikud,» avaldab Slava. Kas ööklubis napsitanud inimesed näpuga näitama-surkima ei tule? «Kui inimesed on purjakil, siis nad on just vabamad,» lükkab Slava kahtlused ümber. «Klubis on tuldud kohe juurde ja küsitud, et mis sul siis juhtus, ja pakutud, et ma teen sulle ühe joogi välja. Kõige rohkem käin Sossi klubis. Meeldib ka vanalinnas käia karaoket kuulamas. Ise ma ei laula,» ütleb Slava kohe ära. «Aga teisi meeldib kuulata.» Vaid ühel korral on Slavaga juhtunud klubis üks ebameeldiv intsident. «Ükskord aastaid tagasi tuli ööklubis üks mees minu juurde ja ütles väga koledasti, umbes et mida sina, värdjas, siin väljas teed — tahad peksa saada või ... Õnneks oli minu kõrval kaks hästi toredat paari, kaks meest ja kaks naist, kes tulid kohe vahele ja ütlesid sellele mehele, et sina ei tule siin ütlema. Kohe tulid ka turvamehed ja viskasid selle pröökaja välja,» meenutab Slava. Sellised õnneliku lõpuga juhtumid annavad julgust olla ja käia ning usku ühiskonna sallivuse kasvamisse. «Inimestel on vaja lihtsalt harjuda sellega, et on ka teistsuguseid.» Kristiina Genno