www.naisteleht.ee	 Muidugi ei saadud filmi tehtud hüsteerilise orava Scratita – endistviisi on ta oma kalli tammetõru pärast hullumas. Uute tegelastena tulevad mängu kentsakas mammutitüdruk Ellie ja tema kaks veel kentsakamat «venda». Kogu see suur seiklus jõuab kinodesse ajal, mil päike meilgi kevadisi üleujutusi põhjustab ning üha enam räägitakse kliima soojenemisest ja jäämasside sulamisohust poolustel. Lapsed naeravad «Jääaja» teist filmigi vaadates nii, et pisarad silmas. Ja ega täiskavanudki suuda tõsiseks jääda, kui tuima Manfredit sarmika Ellie pärast armuvalu tabab. Igatahes on garanteeritud, et pärast seanssi ei astu keegi kinost pahasena välja. Ehk pole see nõnda hea kui esimene osa, ent samas: oi kuidas tahaks, et sellele filmile veel üks järg tuleks. Kas või juba Scrati nimel!