www.naisteleht.ee	 Mirja Räpp Mirja ja Artur on koos käinud nii teatris kui tantsukursustel, õhtuti sisustavad nad aega sageli punktkirjas või helikandjale salvestatud raamatuid «lugedes».: F: Kalev Lilleorg Viis aastat koos elanud Mirja ja Artur pole teineteist iialgi näinud. «Kui pimedad omavahel tutvuvad, uuritakse tavaliselt tuttavate käest, milline teine inimene välja näeb,» räägib Mirja, «Ega teist ikka kohe kompama hakata, ebameeldiv ju, kui võõras inimene tuleb katsuma.» «Kuna pimedaid pole välimus eksitamas, siis arvan, et leitakse kergemini see hingelähedane kaasa, kuigi selle õige partneri ootamine võib võtta väga kaua aega,» mõtiskleb Mirja Räpp (39). «Kas inimene kirge ja armastust sütitab, on sisemiselt tajutav — mõne lähedal tekib kirg, teise kõrval mitte.» Kümneaastaselt nägemisest ilma jäänud Artur Räpp (41) leidis Mirjas huvitava jutukaaslase. Kohtusid nad pimedate ühingus ja eks lõviosa nende kohtamisigi leidis aset sealsamas. Kuid käidi ka teineteisel külas ja koos tuttavatega teatriski. «Peab olema suur tahtmine koos aega veeta, siis ei loe, kas oled pime või mitte — tegevust leidub alati,» usub Mirja. Armastamiseks pole ju vaja silmi, vaid tundeid. «Kuigi vahel on natuke kahju, et mees mind ei näe. Naisena ju tahaks, et mind imetletakse! Aga ma tean, et oma hinges ta seda teebki,» räägib naine. Nägijad sõbrad on kaasadele teineteise välimust kirjeldanud. Sellegi poolest tabab Mirja vahete-vahel end kaotatud nägemist taga igatsemas. «Huvitav oleks ikka ka päriselt NÄHA, milline mu mees välja näeb. Või meie kodu. Või mu sõbrannad — mäletan neid ju sellisena, nagu nad olid siis, kui neid viimati nägin,» tõsineb särasilmne naine. Nägemine kadus ühe aastaga