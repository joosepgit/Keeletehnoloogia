www.naisteleht.ee	 Räägi oma positiivsetest kogemustest praeguses töökohas ja selle ülemusega.: F: Bulls Mulle pakutakse uut töökohta ja olen otsustanud selle vastu võtta. Samas pole ma kuigi kindel, et saan seal hakkama. Ajad on rasked ja seega ei tahaks vanas töökohas sildu põletada. Kuidas anda oma lahkumisest teada nii, et head suhted säiliksid? Kas peaks viisaka kirja koostama? Või on parem rääkida? Ja kui kaua peaks sellega ootama? Kardan, et ülemus muudab oma suhtumist minusse, kui saab teada, et tahan ära minna. Inimesed kipuvad suhete rikkumise hirmus ebameeldivaid teateid sageli viimasele minutile jätma. See aga seab tööandja pingelisse olukorda: tal läheb uue inimese otsimisega kiireks. Ehkki praegu on tööotsijaid palju, kaasneb uue töötaja valimise ja väljaõppega omajagu sehkendamist. Kui tahad ülemusega headesse suhetesse jääda, räägi talle oma plaanidest varakult. Enamikes töölepingutes on kirjas, et lahkumisest tuleb ette teatada vähemalt üks kuu enne, kuid alati on tere­tulnud, kui teha seda varem. Sulle võib tunduda, et kirjalikult või e-posti teel on lihtsam lahkumisest teatada. See mõte mata kohe maha: ülemusele võib siis jääda mulje, et sa ei julge olulistest asjadest otse rääkida. Isegi kui see nõuab sinult tugevat eneseületust, lepi kokku näost näkku kohtumine. Lahkumise põhjustest rääkides jää ausaks. Kui oled olnud rahulolematu, siis ülemus tõenäoliselt juba aimab seda. Silmakirjatsejaid ei armasta keegi. Kui sul erilisi kaebusi pole, võid lihtsalt öelda, et said väljakutse, millest ei taha loobuda. Sel kohtumisel võib ülemusel tekkida palju praktilisi küsimusi töö üleandmise osas: mis saab edasi, kuidas korraldada uue inimese väljaõpet, mis saab poolelijäänud projektidest? See, et oled võimalikele küsimustele ja raskustele mõelnud, näitab sind vastutustundlikus valguses. Räägi ülemusele ka sellest, mis sulle praeguses töökohas on meeldinud ja mida sa teie koostöös oled hinnanud. Näita üles valmidust täiel määral tööle pühenduda seni, kuni sa veel vanas kohas oled. See talleb nii ülemusse kui töökaaslastesse sinust meeldiva mälestuse. Ja miks mitte korraldada väike lahkumispidu, et töökaaslastele koos veedetud aja eest aitäh öelda! Mida teha, et häid suhteid hoida? Anna lahkumisest teada võimalikult pika etteteatamisajaga. Tee seda näost näkku kohtumisel. Ole aus põhjustes, miks sa lahkud.