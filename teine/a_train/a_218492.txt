www.bioneer.ee	 Pulmad on elu tähtsündmus, mille täiuslikuks õnnestumiseks on paarid nõus kulutama nii aega kui ka raha. Kuidas peaks oma pulmi korraldama keskkonnasäästust hooliv paar, seda Bioneer täna uuribki. Miks valida roheline pulm? Tihti inimesed kardavad, et säästvad pulmad kujutavad endast äärmuslikku kokkuhoidu, mida hiljem keegi meenutada ei taha. Linnalegendid räägivad lausa keskkonnaaktivistidest, kes pakuvad külalistele lauatäit tofuroogasid ja aktsepteerivad vaid jalgsi või jalgrattaga saabujaid. Õnneks on olemas ka palju vähem ekstreemseid viise oma elu ühe olulisema sündmuse keskkonnasõbralikumaks muutmiseks. Miks me neid nippe aga üldse kasutama peaksime? Põhjus on väga lihtne. Pulmad, eriti suured pulmad on väga ressursikulukas ettevõtmine. USA-s ja Suurbritannias, kus tavatsetakse pidada suuri pulmi, on koguni välja arvutatud, et 178 inimesega pulm kulutab keskmiselt 16 tonni süsinikdioksiidi. Välismaa olusid kajastavad arvutused ei tähenda muidugi, et meie tagasihoidlikumad pulmad sama suured CO2 röövlid on, aga mõtlema paneb pulmade süsinikukulu igal juhul. Ka roheline pulm algab planeerimisest Nagu ka tavalise pulma puhul saab kõik alguse visioonist, milline pidu olema peaks. Otsus, et korraldatav üritus saab olema keskkonda säästev, peaks sündima kohe alguses, sest siis saab oma soovidest teavitada kõiki pulma osapooli - korraldajatest külalisteni. Valige sõrmuseid hoolikalt Roheliste pulmade korraldamine eeldab, et teete oma valikute suhtes taustauuringut. Te ei taha ju terve elu vereteemanti kanda või kahtlustada, et teie sõrmuses olev kuld on saadud loodust saastavast avatud kullakaevandusest. Eestis ei ole teemantide kandmine väga levinud. Meil pole ka kombeks armastust kivi suurusega tõestada. Seetõttu ei taba siinne tarbija ostusid sooritades oma ehete päritolu isegi küsida. Kui soovite tingimata briljandiga sõrmust, siis küsige müüjalt kalliskivide sertifitseerimise ja päritolu kohta. Kui müüja teile vastata ei oska, siis paluge tal teemat uurida. Vereteemanditeks kutsutakse sertifitseerimata teemanteid, millest saadud tuluga rahastatakse näiteks sõdu Aafrikas. Kulla keskkonnamõju saab vähendada, kui lasete sõrmused valmistada vanadest ehetest või võtate taaskasutusele perekonnas edasi pärandatud sõrmused. Kutsed näidaku teie suhtumist Kui te olete pannud paika, kui palju külalisi on teie meelest otstarbekas kutsuda, siis hakake mõtlema kutsete peale. Eelistage ümbertöödeldud paberist kutseid, mis on trükitud keskkonnasõbralikke trükivärve kasutades. Või olge originaalsed ja tehke kutsed ise! Pidutsege kodu lähedal Kui suurem osa teie sõpradest ja sugulastest elab kindlas piirkonnas, näiteks Tartus, siis korraldagegi pulmad seal. Lisaks väiksemale transpordikilomeetritest tingitud keskkonnamõjule, on teie valik ka rahakotisõbralik, sest külalised peavad transpordile vähem kulutama. Transpordi keskkonnamõju saab vähendada ka sel viisil, et palute autodega saabuvatel külalistel võimalusel eelistada autojagamist. Sedasi väldite ka probleemi, et külaliste autod ei mahu peokoha juurde ära. Kaunis pruut on iga pulma ehe. Säästvat pulma korraldades on tähtis, et ka abiellujad ennast mugavalt tunneksid. Pruut võib liivakellakujulise ja pingul korsetiga kleidi valimata jätta ning loomulikku kehakuju järgiva kostüümi valida, kui ta seda soovib. Loomulik naiselikkus on väga ilus ja sobib rohelise pulma ideega. Kõige keskkonnasõbralikum on pulmakleit laenutada, aga see lahendus ei pruugi kõigile sobida. Võib-olla tasub hoopis originaalne olla ja lasta mõnel noorel moekunstnikul ökokangaid kasutades pruudile ainulaadne kleit õmmelda. Pulmatoidud säästvaks Pulmamenüü läbivaatamine on rohelist pulma korraldades möödapääsmatu. Loomulikult võib pakkuda vaid mahetoitu või loobuda lihast, ent see ei saa olla kohustuseks. Menüü osas ei pea langema äärmustesse! Isegi, kui tehakse vaid mõni samm säästmise suunas, on sellest abi. Miks mitte pakkuda külalistele koduseid hapukurke või oma aia õuntest tehtud mahla poekauba asemel? Võib-olla tasub noorpaaril teha külalistele enne pidu ettepanek võtta enda tehtud kooke kaasa? Või paluda pulmakingiks koduveini? Võimalusi on palju! Paluge säästvaid kingitusi Pulmakinkideks tasub kinkida ja küsida asju, mis on oma olemuselt säästlikud. Hästi sobivad energiatõhusad seadmed, ökokangast voodipesu, puhkusereis kahele turismitalusse vms. Kindlasti tasub teha nimekiri asjadest, mida pulmakinkideks oodatakse, sest siis ei kingita asju topelt. Laske mõtetel lennata Kõige tähtsam on roheliste pulmade korraldamise juures abielluva paari avatus uutele lahendustele. Kui fantaasia vabaks lasta, tulevad ka head ja õiged säästmise ideed, mis just sellele paarile sobivad.