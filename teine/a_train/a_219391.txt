www.naisteleht.ee	 TEEMAD Elme Väljaste: Viiekümneselt algas uus elu! 20. Aprill 2007 - 2:08 | anonüümne Elme kirjutamistuba on seatud rangelt feng shui reeglite järgi.: Foto: Stanislav Moškov «Olen tavaline eesti naine,» teatab menukirjanik Elme Väljaste. «Olen teinud kõiki töid: muru niitnud, lapsi kasvatanud, maja ehitanud, ning ma kirjutan asjadest, mida enda ümber näen.» Elme viie aasta tagune kirjanikudebüüt oli suur julgustükk. «Olin aastaid kodus perefi rmas töötanud ja iga pühapäev tundsin ikka tugevamalt, et ma ei taha jälle esmaspäeva, ma ei taha tegelda nende probleemidega,» meenutab Elme (54). Ühel ööl ärkvel voodis lamades hakkas ta mõtlema selle üle, mis teda noorena õnnelikuks tegi. «Ja tuli meelde, kuidas ma kooliajal nautisin kirjandite kirjutamist – võtsin kirjutamiseks kohe terve päeva ja mõnulesin!» Kodune salakirjanik Elmet vaevas, et ta on varsti 50 saamas, aga ei ole ikka veel eluga rahul. Ja nii ta otsustas kirjutada raamatu. Kellelegi ta sellest ei rääkinud, alustas salaja. «Hommikul saatsin pere ära ja mulle jäi iga päev ilusti kolm tundi kirjutamiseks. Kui pere koju hakkas tulema, korjasin paberid kokku ega reetnud millegagi, mida teinud olin!» Raamat sündis pooleteise kuuga. «Mõtlesin siis, et olen ju ärinaine ega jäta asja ometi nii.» Ta saatis oma esikteose abikaasa Vello (53) meilile – et vaadaku mees, millega naine vahepeal on hakkama saanud. «Vello jäi kolm päeva tööle kauemaks mu raamatut lugema. Siis tuli koju ja ütles: «See on nii hea raamat, et selle ma annan ise välja, kui keegi teine nõus ei ole!»» meenutab Elme. Vello siiski raamatut välja andma ei pidanud, selle võttis trükkida kirjastus Tänapäev. Paar nädalat enne 50. sünnipäeva Elme esimene raamat ilmavalgust nägigi. «Näed, ei ole midagi, et oled 50 ja elu läbi! Ikka võib täiesti uus elu alata!» Hingega iga loo küljes Elmelt on ilmunud kaheksa raamatut. «Esimesest raamatust peale on väga hästi läinud, sain praktiliselt ilma mingi reklaamita tohutu populaarseks.» Elme Väljaste, Andrus Kivirähk ja Erik Tohvri – see on kolmik, kelle teoseid on raamatukogudest juba aastaid kõige rohkem laenutatud. «See on nii tore, et lugejad on mu avastanud!» Elme käib tihti lugejatega kohtumas ja on neilt uurinud, mis neid teda lugema paneb. «Üks vana emakeeleõpetaja ütles kord, et minu raamatutest saab ta teada, mis võib toimuda teistes peredes ja kui erinev võib olla elu mujal.» Elmet häirib, kui teda nimetatakse naistekate kirjutajaks. «Kogu maailm kirjutab naistekaid, aga kui mina neid kirjutan, siis on järsku paha. Ma ei saa aru, miks ei tohi kirjutada naistest ja peredest, nende probleemidest?» imestab Elme. Tema jaoks on kirjutamine sisemine sund ja vajadus, mida ta naudib täiel rinnal. «Vahel mind süüdistatakse, et kui ma nii tihti raamatuid välja annan, siis on need raha pärast tehtud. Aga see ei ole nii,» kinnitab Elme. «Ma tõesti lähen iga loo sisse ja elan kõike sama intensiivselt läbi – nutan, kui on kurb, ja olen õnnetu koos kangelannaga!» Mõtted ei anna ööselgi rahu Tänaseks on Elme fi rma juhtimise üle andnud tütrele, et saaks rahus kirjutamisele pühenduda. «Koduperenaine on super olla! Ei kujuta ettegi, et peaksin tööl käima.» Elme hommikud algavad kirjutamisega. «Vahel ärkan keset ööd üles, sest nii head mõtted tulevad pähe,» naerab ta. «Sellisteks puhkudeks on mul voodi kõrval valge paber, kuhu pimedas, üle voodi ääre, kiiresti märkmeid teen!» Kui mõtted sugugi asu ei anna, tõuseb Elme teinekord juba kella neljast hommikul ja läheb töötuppa kirjutama. «Ja seal ma võin siis olla õhtuni välja.» Iga päev on siiski üks kindel paus ette nähtud – see on lõunaaeg, kui mees ja tütar koju sööma tulevad. «Lõuna on meil püha aeg, siis teen mina süüa. Alati midagi värsket ja tervislikku.» Elme kirjutamist saadab alati muusika, kas rahustavad loodushääled või vendade Urbide laul. «Urbide saatel meeldib mulle tohutult kirjutada, vahel käib terve päeva üks plaat.» Elme ütleb, et muusika peab olema, sest muidu hakkavad raamatutegelaste hääled peas liiga kõvasti lärmama. «Ega ma päris linnuga ole,» naerab ta, «aga loomingulisemad natuurid nagu mina – me kohe tajume asju teravamalt!» Peale hea ettekujutusvõime on Elme ka unes asju ette näinud. «Oma perele olen tõestanud, et see tõsi on. Nüüd nad küsivad juba huviga, et mis ma unes nägin.» Elme kinnitab, et niipea tema raamatutele lõppu ei tule. «Mul on nii palju mõtteid. Ja varsti tahaks hakata kirjutama lasteraamatuid – mu poja kaheaastane tütar on tõeline ideede generaator,» särab õnnelik vanaema ja ohkab: «Ainult et ... kust küll see aeg võtta?» Paneb naabrid raamatusse Elme Väljastel seisab ees kohtuasi naabrimehega, kes sel ajal, kui nad kogu perega puhkusel olid, ehitas nende maja külge suure terrassi. Tuleohtlikust saunast rääkimata! «Kui maalt tagasi tulime, siis see noor mees veel kurtis meile, et meie maja sein olnud nii kõva, et tal läinud katki mitu teemantpuuri,» on Elme hämmelduses. «Selle tüliga lähme küll lõpuni! Tahan näha, kas Eestis valitsevad jõmmiseadused, -eetika ja -moraal või on ausatel inimestel veel pisutki lootust. Sellest saab üks esimesi ilma loata ehitisi Eestis, mis maha lammutatakse!» Elmel on plaan järgmises ja ülejärgmiseski raamatus kirjutada tema kodutänaval 33 aasta jooksul aset leidnud sündmustest. «Esimene osa tuleb mineviku ja teine osa tänapäeva peegeldus!» Kommentaarid vaga positiivne jutt ja hakkaja naine.tark ja onnelik pealekauba,et syyvis endasse ja sai aru mis roomu valmistab mitte ei teinud nyrilt oma vana tood edasi.mitte pidev virin,et 35 ja elu labi.ise tegin ka oma elus 5 aastat tagasi kannapoorde ja vaga rahul.edu!