www.naisteleht.ee	 Ave Oit soovitab usaldada esmast reageeringut: kui poes nuusutades lõhn meeldib, võiks selle ka osta – esmamulje on üldjuhul õige. «Kui pikalt mõelda, võidki nuusutama jääda ja pärast ei erista nina enam üldse lõhnu,» arvab ta. Samas soovitab ta enne kauplusse tulekut selgusele jõuda, milleks aroomi abi vajatakse. «Kõik oleneb sellest, kas tahetakse lõõgastuda, stressi maandada või hoopis töö juures ergas olla,» täpsustab Oit. Lõõgastumiseks sobivad näiteks lavendel, roos või okaspuud, ergastavalt mõjuvad jasmiin, sidrun ja piparmünt. Eespool mainitud aroomisegu pohmaka vastu on kaupluse juhataja sõnul eriti populaarne kingiidee. Miks aroomiteraapiast abi otsida? Kui väsimus ja stress kallale tükivad, ei pea tingimata apteeki medikamentide järele jooksma, ütleb Oit. Viirukid ja aroomiõlid on läbinisti looduslikud ja aitavad kergemast madalseisust edukalt välja tulla. Ka pisike energiasööst keset keerukat tööperioodi kulub enamasti marjaks ära. «Proovida tasub alati,» nendib Oit. Esimese hooga ei pruugigi lõhnast abi olla, aga kui lõhn on õige, siis vähemalt muutub meeleolu paremaks. Vastu külma talve pööravad aroomisõbrad nina soojemate lõhnade poole, sest majja on vaja õdusust ja kodusoojust. Sel puhul sobivad näiteks mürr, sandel, jõulude ajal veel enam kaneel ja nelk. Kevadel annab energiat jõuline basiilik. Ja kui meeleolu aroomiteraapiast radikaalselt ei muutu, siis tuppa jääb pikaks ajaks hea lõhn ometi, ja see ei pärine kunstlikust toavärskendajast. «Viirukid on veidi intensiivsema lõhnaga kui aroomiõlid. Aga mõlemad jätavad hea aroomimajja, umbes päevaks ikka,» lubab Oit. Aroomiõlisid saab kasutada üsna mitut moodi. Põhiliselt teatakse muidugi, kuidas õli aroomilambis soojendada, ent samahästi võib õli tilgutada näiteks vaibanurgale ja salvrätiotsale, panna soojaveeanumasse ning leiutada muid võimalusi. «Arstid on soovitanud aroomiõlisid ka otse rinnale määrida, ent kuna nende koostis on väga tugev, ma seda siiski ei soovitaks. Võib kõrvetada,» sõnab Oit. Lõhnu võib nautida ka aroomikivile tilgutatuna. Nuusuta kas või tööl? Aroomikivi mõjupiirkond on väike, mistõttu on seda kasutada hea näiteks töö juures: saab iseendale lõhnamaailmast abi, samas ei pea kolleegid sinu tujude pärast tugevaid lõhnu taluma. Aroomiõli võib ka lahjendada vees koos mõne baasõliga ja seda vett siis saunas kerisele visata – see aitab kas või külmetushaiguste vastu. Ning kes ei taha tuppa viirukisuitsu või aroomiõliauru, võib pisikese teraapiadoosi kätte saada näiteks lõhnavatest seepidest, sooladest ja vanniõlidest. Kuidas muuta meeleolu? Kui tahad, et su meeleolu muutuks optimistlikumaks või romantilisemaks, võid proovida seda teha parfüümide abil. Tsitruselõhnad teevad elurõõmsamaks ja särtsakamaks. Rohelised taimed muudavad optimistlikumaks. Lillelõhnad viivad mõtted pingetelt kaugemale. Muskuselõhn tekitab romantilisema ja seksikama meeleolu. Vanilje lõõgastab ja rahustab erutunud meeli