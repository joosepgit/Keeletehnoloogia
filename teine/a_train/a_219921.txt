arvamus.postimees.ee	 Triin Veber: kas see on demokraatia? Maailmavaate sihtasutuste kaudu riigikogus olevate erakondade lisarahastamise plaan on lausa uskumatult ebademokraatlik ja raha tuulde loopiv ettepanek. Tegemist oleks nagu aprillinaljaga, kuid kuupäev on vale. REKLAAM Juba praegu on riigikokku pääsenud parteid väga kopsakalt rahastatud maksumaksja rahast. Samas valitseb üsna suur ebavõrdsus riigikogus olevate ja riigikogust välja jäänud või alles tekkivate parteide vahel. Näiteks sai Reformierakond 2012. aasta esimeses kvartalis riigieelarvest 440 558 eurot, aastas läheb maksumaksja raha Reformierakonna maailmavaate tutvustamiseks üle 1,7 miljoni euro. Võrdluseks oli riigikogust välja jäänud erakondadele ette nähtud toetus esimeses kvartalis vaid 2397 eurot. Maailmavaate levitamise võimalused erinevad sada korda! Veel üheks «demokraatiat suurendavaks» vahendiks on erakondade tuhande liikme nõue. Enamikus Euroopa riikides ei ole üldse mingit liikmete arvu nõuet, kuid väikses Eestis peab ainuüksi erakonna loomiseks olema juba protsent rahva toetusest. Tundub, et hoolimata olemasolevatest takistustest konkureerivatele erakondadele kardavad kaua parlamendis püsinud parteid siiski oma võimu kaotada. Selleks et seda igal juhul ära hoida, mõeldigi välja sihtasutused, mille kaudu saab miljoneid valimispropagandasse pumbata. Erakonna Eestimaa Rohelised aseesimehena nägin riigikogu valimiste eel konkureerivate erakondade ebaausaid võtteid. Selle võib Eesti tipp-poliitikutele kuidagimoodi siiski andestada, sest eks igas organisatsioonis, nagu ühiskonnaski, ole ka ebaausaid ja moraalituid inimesi. Kuid räpane võitlus käis siiani ikkagi salaja. Vähemalt püüti ennast demokraatlike ja ausatena näidata. Nüüd on aga toimunud läbimurre, maskid on langenud. Enam ei häbeneta avalikult öelda, et ainult nelja erakonna maailmavaated on need õiged ning kõik teisiti arvajad olgu parem vait. Riigikogus ei leidunud ühtegi erakonda, kes oleks öelnud: «Pidage, see eelnõu on ju ebademokraatlik ja toimib võimu tsementeerimisena! Igal parteil peaksid olema ühesugused võimalused oma maailmavaadet propageerida!» See fakt näitab, et demokraatia Eestis on juba lõppenud.