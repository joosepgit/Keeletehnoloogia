www.bioneer.ee	 Eesti ja Albaania on ainsad riigid Euroopas, kus pole homöopaatilist apteeki. Just eesti keeles ilmunud "Homöopaatia piibli" kasutajatel pole seega võimalust Eestis apteeki minna ja vastavaid ravimeid osta, kirjutab Madli Zobel Rohelises Väravas. Homöopaatia on raviviis, mille leiutas dr Hahnemann üle 200 aasta tagasi Saksamaal. Ta kasutas seda edukalt oma arstipraksises ning nii levis edasi ka homöopaatia kasutamine. Tegu on negatiivsete kõrvalmõjudeta teraapiaga, mida praktiseerivad mitmed Eesti arstidki. Siiski pole homöopaatial Eestis meditsiiniringkondade tunnustust, sest Tartu ülikooli arstiteaduskonnas homöopaatiat ei õpetata ning kõik Eestis tegutsevad homöopaadid on käinud tarkust omandamas välismaal. Lähim homöopaatiline apteek asub Riias, homöopaatilisi ravimeid saab osta ka Peterburist, Moskvast ning enamusest suurematest Euroopa linnadest. Homöopaatiat saab õppida näiteks Soomes Tamperes. Ambika Wauters`i koostatud "Homöopaatia piibel" tutvustab homöopaatiat kui ohutut ja leebet teraapiat, mis suudab kõrvaldada paljusid füüsilisi ja emotsionaalseid vaevusi, sobides tavameditsiini kõrvale. Tutvustatakse homöopaatia ajalugu, arengut ja toimet ning raamatus on ka nö teejuht õige ravimi juurde. Üksikasjalikku infot antakse iga ravimi ja seisundi kohta, milleks see sobib. Samuti on välja toodud organismi elundkondade haigused ja vaevused ning homöopaatilised arstimid, mis neid ravivad. Raamatus on antud näpunäiteid nii kasulike toetavate teraapiate kui ka võimalike vastunäidustuste kohta. Et homöopaatia on nõutud teraapiaviis näitab kasvõi see, et ühe oma nime mitte avaldada soovinud homöopaadi sõnul on tal patsiente rohkem kui perearstil nimistus inimesi. „Ma ei soovi ennast reklaamida, tööd mul jagub,“ sõnas ta. Eriti palju pöördutakse homöopaadi poole seisunditega, kus tavameditsiin aidata ei suuda: allergiad, vaktsiinitüsistused, astma, imikute koolikuvalud jne. Eesti apteekidest on võimalik osta Saksa firma Heel komplekspreparaate. Tegemist on homöopaatiliste ravimitega, mille kasutusalale viitab nende nimi: Angin-heel sobib abistamiseks kurgupõletikuga, Spascupr-heel krampide ja kokkutõmmetega, Vertigo-heel pearinglusega jne. Tuneesias puhkusel käinud eestlased ostavad sageli kaasa prantslaste Boironi komplekspreparaate. Kadrioru apteegis oli homöopaatiliste ravimite lett, kuid see kadus koos nõukogude aja tulekuga. Kanadas suri hiljuti kõrges eas perearstina praktiseeriunud eestlane dr Voldemar Kasari, kes kasutas aktiivselt homöopaatiat oma patsientide ravimiseks. Ta õppis homöopaadiks Inglismaal Londoni kuninglikus homöopaatia kliinikus.