www.naisteleht.ee	 Eksmiss Erika Baueri armastust täis elu Erika ja ta pesamuna, kolmeaastane Roman.: Foto: Denis Georgievskij. Kaks kooselu ja ümbritsev meespere on õpetanud Miss Estonia 1991 Erika Bauerile, mis on elus tähtis ja kuidas olla õnnelik inimene. Erika (37) on oma elu teises kooselus. Esimesest abielust sündis poeg Martin (12), kuid see suhe triivis kindlalt karide poole. «Kuna elasime kõik koos ämma majas, siis teadagi, millega see asi lõppeda võis. Ja nii ta lõppeski,» räägib Erika esimesest, ligi kümme aastat kestnud abielust tagantjärele. «Mida kaugemal on ämm, seda armsam ta on,» meenutab Erika rahvatarkust, mis tema puhul peab igati paika. «Nüüd suhtleme palju südamlikumalt,» kirjeldab Erika läbisaamist eksämmaga, kuidas nad üksteisele helistavad ja milliseid sünnipäevakinke teevad. «Kummaline on see elu,» nõustub Erika, et lugu ei kõla klassikalise abielulõpu moodi. «Praegu mõtlen eksämmast väga positiivselt, aga koos elada ei tohiks,» võtab ta olulise õppetunni kokku. Õnne valem vanuses? Õnneliku suhte teiseks eelduseks peab Erika suuremat vanusevahet. «Minu esimene abikaasa oli minust neli aastat vanem. Sageli tundsin, et mina olen see, kes kõike kamandab, organiseerib ja kõige eest vastutab» meenutab Erika. «See ei muutu kunagi,» kinnitab Erika, kes usub, et naine saab end tõelise naisena tunda vaid endast vähemalt kümme aastat vanema mehe kõrval. Elukaaslane Georgi Litvinov (48) pakub Erikale just sellist küpset suhet. «Võid tunda, et oled kellegi kaitse all nii tugevasti, et miski elus ei häiri. Võid teisele inimesele sada protsenti loota,» sõnastab ta peamise, mida suhtes Georgiga hindab. Erika ja Georgi kooselu on nüüdseks kestnud üheksa aastat ning peres kasvab ühine poeg, kolmeaastane Roman. Müüdi murdmine – sõprus mehe eksnaisega Kuigi Georgil on esimesest abielust kaks täiskasvanud tütart, on mees tunnistanud, et hakkas alles pärast 40. eluaastat aru saama, mis on elus tähtsaim ja milline peaks olema teine inimene kõrval. «Ta ütleb, et ei mäletagi, kuidas ta kaks tütart kasvasid. See oli kiire aeg, noorus, tööaeg, spordi tegemise aeg. Vabu hetki üldse polnud. Nüüd ta vaatab, kuidas poeg kasvab. Ma näen iga päev, kuidas ta tunneb sellest rõõmu,» räägib Erika ja lisab, et Georgi on isana tähelepanelik ja leiab alati perele aega. Veelgi rabavama loo kui üllatuslikust suhete soojenemisest eksämmaga räägib Erika läbikäimisest Georgi endise abikaasaga. Erika ütleb, et kokkusaamine ja üksteise meelespidamine on nende kahe puhul iseenesestmõistetav ja meeldiv. Alles hiljuti veetis ta Georgi noorima tütre perega nädalavahetust Pärnu veekeskuses. «Ma ei oska sellele vastata, kuidas nii head suhted mehe eksnaisega välja kujunevad. Meil ei ole kunagi halbu suhteid olnud,» räägib Erika valehäbita ja otsekoheselt. Respekti põhjus seisneb Erika arvates selles, et Georgi abielu oli hingeliselt kaugeks muutunud ammu enne Erika tulekut. Erikal on kahju, kui ümberseisjad sellest aru ei saa ja ahhetavad, et see on absurdne ja loogikavastane. «Saatuse eest ära ei jookse. Kui on määratud lahku minna, siis minnakse ka, olgugi, et on lubatud elu lõpuni koos elada…» arutleb Erika ja rõõmustab samas, et Georgi esimesel abikaasal, kes pole uuesti abiellunud, on Georgiga tekkinud suhtlus uuel, sõbra ja mõttekaaslase tasandil. Elu Rakveres Rakveres elav Erika on end perega sisse seadnud uues, kaunis ja avaras kodus linna piiril. Tööle lähemale ehk Tallinnasse kolimisele on nad samuti mõeldud ja pakkumisigi vaadanud. «Kõik on jäänud sinnapaika – ei leia samaväärset sellele, mis on olemas,» tunnistab Erika, et praegune oma tehtud kodu on lihtsalt suurepärane. Seepärast käib Georgi kolm-neli korda nädalas Tallinnas. Rohkete töösõitude tõttu on perele tuttavaks saanud ka hotell Olümpia, kus nad veetsid üheskoos isegi vana-aasta õhtu. «On hea, kui on tegevust Tallinnas – muidu ehk ei liigukski välja,» leiab Erika, ent jätkab samas, et sagedasti Tallinnas käia on küll tore, kuid kõige olulisem on siiski laste kasvatamine. «Kõik saab alguse kodust,» on Erika veendunud. Erika ja ta õde kasvasid isa ja ta uue abikaasaga, kuid kuna see kõik juhtus nii ammu, tunnistab Erika, et teda kasvatanud naine on nende jaoks rohkemgi veel kui pärisema. Algklasside õpetajana töötanud Erikale teeb ka rõõmu, et Martinil olid tunnistusel kõik viied – ta peab seda korraliku kasvatuse tulemuseks.