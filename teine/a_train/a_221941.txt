www.naisteleht.ee	 F: Stanislav Moškov Prantsuse maniküüri tahavad aeg-ajalt kõik naised, isegi need, kes muidu küüsi ainult purpurpunaseks lakivad. Kas tasuks koju soetada üks kindel prantsuse maniküüri komplekt või panna see kokku eri firmade erinevat tooni lakkidest? Hollywoodi vallutas 1970. aastatel korrektne ja võluv traditsiooniline prantsuse maniküür – sobis see ju igasse filmistseeni, iga kleidi ja aksessuaariga. Sealt edasi oli selle küünevärvimistehnika triumf kindel: kõik naised, kes kinos käisid, tahtsid samasuguseid küüsi. Ja ärimehed paiskasid müüki hulgaliselt prantsuse maniküüri komplekte. Need pole siiani moest läinud! Kas ja millal osta prantsuse maniküüri komplekti? Või võib selle ka iseenda soovide järgi eri firmade toodetest kokku panna? Tuleks ju teine variant isegi odavam, sest paremate komplektide hinnad küünivad paarisaja kroonini. Küünetehnik Elen Essensoni sõnul on komplektide eeliseks see, et neis on kokku sobitatud klassikalised prantsuse maniküüri värvid ning lisatud šabloonid, mille järgi on algajal ehk parem valget värvi küünele kanda. Samuti on mõnes komplektis ekstrapeenikese otsaga küünelakipintsel. «Soovi korral saab muidugi endale meelepärase küünelakiduo muudest värvidest ning erinevatest kaubamärkidest ka ise kokku panna,» sõnab ta. Üks väike aga on komplektide juures küll. Paljudes neist on kaasas aluslakk, kuid see ei pruugi kõigile sobida: Essenson soovitab aluslaki igaühel valida vastavalt oma küünetüübile kas niisutava, tugevdava või silendava. Ent kui sa ei kanna prantsuse maniküüri päevast päeva, vaid teed seda üksnes aeg-ajalt, siis võib kasutada ka natuke ebasobivamat aluslakki. Või vali komplekt, milles aluslakki pole. Eespool mainitud šabloonidega soovitab Essenson kõigepealt prooviks tutvust teha, sest mõnele need meeldivad, ent mõni leiab, et need teevad küünte värvimise hoopis keerulisemaks. «Mina soovitan proovida ka ilma šabloonita värvimist, sest nii jääb joon tavaliselt loomulikum,» nendib küünetehnik. Helen Serka Test: võistlustulle astuvad prantsuse maniküüri komplektid Naisteleht katsetas, millise prantsuse maniküüri komplektiga jõuab kõige lihtsamini kõige kaunima tulemuseni. Selleks võttis oma küünte tuunimise ette üsna vähese küünevärvimiskogemusega toimetaja. Trindi prantsuse maniküüri komplekt Hind: 199.00 Mulje: Komplektis on aluslakk, naturaalne valge küünelakk küüneotste värvimiseks ja läbipaistev lakk suuremale küüneosale – nendega värvides jääb tulemus väga loomulik. Nagu polekski meisterdamisele tükk aega kulunud. Ent nähtud vaev tasub ära: küüned on ilusad ja värv ühtlaselt peal. Komplektis on väga väikesed pudelid ja pintslid, mis teevad lakkimise täpsemaks. Algajatele prantsuse maniküüri tegijatele suurepärane komplekt. L’Oreal Pastel Rose Hind: 149.00 Mulje: Komplektis on valge ja roosakas lakk. Valge laki pintsel on otsast peenem, et joont oleks küüneotstele lihtsam tõmmata. See on eriti meelepärane neile, kellel küüned lühemad ja kes soovivad tõmmata hästi peenikest joont. Laiema joone tõmbamine võib olla natuke keeruline, kuid mitte võimatu. Korrektse tulemuseni jõuda on igatahes lihtne. Artdeco Rosé Hind: 139.00 Mulje: Komplektis on tavapärased valge ja roosa lakk, küünepinda silendav aluslakk ning šabloonid, mille järgi on lihtne värvi küünetele kanda. Lakipintslid on väikesed ja see teeb värvi pealekandmise lihtsamaks, sest tillukese pintsli liikumist on algajal küünevärvijal hõlpsam kontrollida. Värv jääb loomulik roosa, tulemusega olen väga rahul. Broadway Nails Simply Nude Hind: 119.00 Mulje: Komplektis on šabloonid, valge ja beežikas-heleroosakas lakk. Lakipudelid on suured, nii ka pintslid. Seetõttu on vaja keskendumist ning täpset kätt, et tulemus jääks ühtlane. Kui sul kõik välja tuleb, on tulemus vaeva väärt. Sally Hansen French Shimmer Hind: 149.00 Mulje: Komplektis on valge ja roosakas lakk ning šabloonid nii sõrme- kui varbaküüntele. Üllatas, et tulemus oli nii kesine, sest Sally Hansenit tavaliselt väga kiidetakse. Küünelakid ei jäänud küüntele ühtlaselt, tekkisid hoopis vaod, mida siluda proovides läks kogu töö täiesti nässu. Kuidas prantsuse maniküüri teha? Küünetehnik Elen Essenson ütleb, et vahet ei ole, kas küüs on kandiline või ümar, pikk või lühike – prantsuse maniküüri saab teda kõigile. Pikkadele küüntele on valget triipu lihtsalt kergem tõmmata. Ning jäta meelde: prantsuse maniküüri tegemine vajab aega. Lase igal kihil hoolikalt kuivada, sest muidu hakkab küünelakk «mullitama» või läheb valge küüneots laiali. 1. Alusta, nagu ikka, aluslakist. Kanna see küüntele ja lase kuivada. 2. Tee küüneotsale ühe tõmbega ristipidine valge joon. Pintslil olgu lakki vähe, nii jääb tulemus parem. 3. Kanna küünele põhitoon. Kui soovid tugevamat tooni, kanna peale kaks kihti. 4. Maniküür lõpeta pealislakiga. See on oluline, sest küüne valge ots kipub kiiresti kuluma ja vajab kaitset.