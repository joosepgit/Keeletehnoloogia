www.naisteleht.ee	 TEEMAD Serbia mitu nägu on kõik sõbralikud 17. Detsember 2010 - 17:14 | naisteleht Pidujanusest Belgradist mõnesaja kilomeetri kauguselt leiab nii külalislahke moslemite linna kui iidset käsitööd peitva asumi, kus aeg on peatunud. Belgradist 209 kilomeetrit lõuna pool asuv Novi Pazar on Serbia moslemikogukonna keskus, üks kunagisi Ida-Euroopa tähtsamaid tekstiilitööstusi. Belgradi värvikast baari- ja restoranimelust hellitatuna on end hoopis teisele lainele raske ümber häälestada. Veel omapärasema rütmiga elu elab Pirot, samuti ajalooline kaubanduslinn. Pirot oli kunagi Serbia mitteametlik vaibatööstuskeskus — sealsed naised kudusid ainulaadseid kilimeid, mis olid pigem kunst kui käsitöö. Tipphetkel oli linnakeses umbes 5000 vaibakudujat ning kaupmehed voorisid kokku kõikjalt. Piroti asukoht kahe maailma, Ida ja Lääne vahel oli selleks ju suurepärane. Käsitööühendusest Damsko Srtse (tõlkes «naise süda», mis on üks sealsetel kilimitel kasutatav kujund) üsna I-punkti lähedalt leiab iidset, kilimi kudumise traditsiooni elus hoidmas toatäie naisi. Need kaunid mustrid ja värvid, mis nende näppude vahelt tulevad, on ilma igasuguse kahtluseta väärt sõitu pärapõrgusse. Naiste rõõm oma tööst rääkides ning üksteise järel kauneid kilime lahti rullides on siiras ja kantud soovist seda kunsti jagada, mitte selle pealt ilmtingimata kasu lõigata. Teekond tagasi Belgradi mööda künklikku Serbia maastiku, kus igasse orgu ja iga päevalillepõllu vahele kaob mõni teeots, lubab aimata, et iga tee lõpus on veel mõni täiesti uue näoga Serbia. Milline, ei oska selles mitmekesisuses aimatagi. Silvia Pärmann Toit: Burek jogurtiga Serbia kiirtoidu sünonüüm burek tundub tänu jogurtile petlikult tervislik. Tegelikult on burek õlis küpsetatud filotainast pirukas, millel täidiseks kas juust või liha. See on iga korraliku söögikoha hommikumenüüs, igal muul ajal saab seda osta putkadest Pekara nime all. Jook: Vägijook rakija Serbias on nii, et kui noormees tuleb tütarlast kosima, siis püstolipauk ning rakija toostiks tõstmine tähendavad, et neiu ütles «jah». Rakija on marjadest-puuviljadest villitud brändilaadne jook, mille alkoholisisaldus varieerub 40–70% vahel. Kangus lubab aimata, et just see jook paneb niigi temperamentsed serblased pidudel laudadel tantsima-laulma. Üks kuulsamaid rakijasid on Šlivovic, mida valmistatakse kääritatud ploomidest. Raamat: Kasaari sõnastik Serbia armastatuma kirjaniku Milorad Pavići «Kasaari sõnastik», mis eesti keeleski ilmunud, on vormistuse poolest entsüklopeediasarnane teos. Sellel võib lasta rahumeeli ennast ära petta ja lugeda faktide pähe lugusid unenäoküttidest, deemonlikest ikoonimaalijatest, kadunud paljurahvuselise kasaaride riigi imepärasest asjakorraldusest ning õpetlastest üle Euroopa, kes ajavad taga või hoiavad alal kaduvaid tarkusi. Kuidas kohale saab? Lihtsaim on lennata AirBalticuga läbi Riia või Czech Airlinesiga läbi Praha Belgradi ja jätkata sealt teekonda rongide-bussidega.