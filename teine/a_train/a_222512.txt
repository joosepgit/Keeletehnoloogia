www.bioneer.ee	 Homme, 28. jaanuaril saavad Tallinnas kokku kaheksa erineva linna Toidupankade eestvedajad, et arutada hetkeseisu ja arenemisvõimalusi. „Toidupanga laienemise toetuseks korraldatud kampaania on lähenemas lõpusirgele ja on aeg koos läbi vaadata Toidupankade olukord ja arenemisvõimalused kõikides linnades, kus tänaseks on tegevust alustatud,“ sõnas toidupankade koostöövõrgustiku juht Piet Boerefijn. Tema sõnul võetakse reedesel ümarlaual ühiselt luubi alla tegutsevate toidupankade hetkeseis ning milliste vahenditega saaks erinevates piirkondades Toidupanga arengut toetada. „Entusiasmi toiduabi korraldamiseks kohapeal jagub kõikidel eestvedajatel küllaga. Oluline on jagada üksteisega konkreetseid käivitamise ja käigushoidmisega seotud kogemusi-teadmisi ning vaadata erinevate Toidupankade ainelisi vajadusi ja nende lahendamise võimalusi. Kõige olulisem on, et raskustes peredele toiduabi andmine oleks kõikjal jätkusuutlik tegevus,“ lisas Boerefijn. Lisaks Jõhvi, Rakvere, Pärnu, Tartu, Narva, Viljandi ja Tallinna Toidupankade eestvedajatele ühineb ümarlauaga sel korral ka lähitulevikus käivituva Saaremaa Toidupanga käivitaja Elo Naaber. Ümarlaual löövad kaasa Kodanikuühiskonna Sihtkapitali, Avatud Eesti Fondi ja Töötukassa esindajad, kes annavad infot selle kohta, kuidas Toidupankade eestvedajad saavad oma tegevuse laiendamiseks ja käigushoidmiseks täiendavaid vahendeid leida. Samuti kaalutakse homse avatud arutelu käigus ühiselt, kuidas iga toidupanga puhul kõige otstarbekamalt kasutada toetuskampaania käigus laekunud annetusi.