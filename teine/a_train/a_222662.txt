www.naisteleht.ee	 See trenn aga muutis mu arvamust. Kas arvate, et on kerge puusi sedasi nagu saali ühest otsast teise venitada? Ja tagumikuga peaaegu 360kraadiseid ringe teha? Ja samal ajal jalgadega peeneid ristsamme pusida? Ja rinnad muusika rütmis kõhuga harmoonias värisema saada? Ei ole! Vähemalt esimesel pooltunnil paistad sa peeglist endale tõelise tümaka ja idioodina! Edasi läheb õnneks kergemaks, sest esialgne häbelikkus ununeb mõnusa muusika saatel üsna kähku. Ja siis püüad enda muidu üsna väheliikuvast kerest viimsedki nõksud-keerutused välja meelitada. Tants teeb kottpüksid seksikaks Treener Kristiina Noor, kes avastanud hip-hop-tantsu ja ragga enda jaoks aastaid tagasi, laseb puusadel ning tagumikul käia muusika rütmis nii, et silmi sa neilt lahti ei saa. Ja ta pole üldsegi tavalistes trenniretuusides, vaid suurtes lohvakates dressides. Peas on treeneril nokats, kõrvas pikad kõrvarõngad ja ümber kõhu liibuvat särki ta ei kanna. Kui oluline selles trennis on raggastiili rõhutav riietus? «Nii on mugavam tantsida ja see annab omamoodi fiilingut juurde,» ütleb Kristiina. «Samuti nagu muusika. Kellele r’n’b ja hip-hop, näiteks Sean Paul, sugugi ei meeldi, sel pole mõtet end piinata,» lisab ta. Kristiina ei ole kaugeltki nõus üldlevinud arvamusega, et kui kanda kottpükse ja nokatsit, siis ei saa trenn ja tants naiselikult seksikad olla. Saab küll, sest liigutused on sellised. Ning pealegi tuleb seksikus ju sisemusest, mitte välimusest. Koordinatsiooni arendaja Peale selle, et ragga õpetab end väga seksikalt liigutama, annab see Kristiina sõnul paraja aeroobse koormuse, sest suur rõhk on jalgade tööl, ristsammudel, hüpetel ja väljaastetel. Paraja mahvi saavad ka kõhulihased: kuigi jõuharjutusi selle tunni jooksul ei tehta, tuleb pidevalt oma kõhuvolte sisse tõmmata ja pingutada. Ning käte töö annab koormuse biitsepsile. Ent ragga-treeningu suurimaks plussiks peab Kristiina hoopis koordinatsiooni ja rütmitunde arendamist. Muusika on selles trennis oluline. Selle järgi liikumine, käte ja jalgade erinev töö sunnib pidevalt ikka kaasa mõtlema, mitte tuimalt harjutustega maha saama.