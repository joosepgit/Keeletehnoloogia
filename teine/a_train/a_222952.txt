www.naisteleht.ee	 Noor nõrguke poiss nimega Jason Tripitikas austab sügavalt igasuguseid vanu võitluskunstifilme. Hiinalinnas nende piraatkoopiaid otsides satub ta sündmustekeerisesse, mis viib ta tuhandete aastate tagusesse Hiinasse. Üsna mitu head aega otsisid legendaarsed kung-fu-meistrid Jackie Chan ja Jet Li projekti, mis ühendaks nende oskused ning tooks nad koos suurele ekraanile. Kahjuks midagi meelepärast nende silmapiirile ei ilmunud. Suures hädas tuli meestele appi Hollywood ning serveeris neile käsikirja, mis ühendas muistse Hiina mütoloogia ja tänapäevase Ameerika popkultuuri. Iga normaalne inimene oleks sellise segu targu tagasi lükanud, kuid vanameistrid jäid nõusse. Kindlasti mängis selle otsuse tegemisel rolli ka kopsakas palgatšekk, mida meeste kodumaal nii heldekäeliselt välja kirjutatud poleks. Rahamaiad filmimogulid plaksutasid õnnejoovastuses käsi, sest oma vaimusilmas kuulsid nad juba lõppematut kõlinat kinokassades. Kahjuks pidid nad pettuma. Film on küll igati lõbus ja parajalt hoogne, kui vaatamiseks sobib kõige paremini kaheteistaastastele poisikestele. Vanemale publikule ei paku see midagi. Ameeriklaste arusaam iidsest Hiinast on umbes sama pädev kui mõne muukeelse eestlase nägemus meie suurest naabrist. Kohati naljakas, kuid üldjoontes siiski ebaloogiline. Täiesti uskumatu, et Hulk on juba üle 40 aasta vana. Olgem ausad: kui üks tegelane nii kaua vastu peab, siis peab ta olema hea. Nagu näiteks Madonna. Ta saab küll vanemaks, aga näeb ikka uskumatult hea välja. Ta muutub aja ja ühiskonna muutudes: kord usklikumaks, kord lapsendavamaks, kord seksikamaks, kord ontlikumaks. Aga põhiline jääb ikka samaks. Olgu, Madonna ja Hulki võrdlus ei ole ehk kõige pädevam, ent oma tõetera on selles siiski. Nagu Madonna, nii on 40 aastaga ka Hulk võrdlemisi robustsest produktist lihvitud viimseni paika timmitud karakteriks. Alguses koomiksikangelane, nüüd miljoneid teeniva filmi peategelane, annab teda vormida vastavalt tootjate (antud hetkel siis produtsendi, lavastaja ja stsenaristide) suvale. Ja see viimane vorming on kaunis õnnestunud. Lugu on tuttav. Teadlane Bruce Banner otsib ravimit gammakiirituse vastu, mis äratas ellu temas peituva raevunud olevuse Hulki. Eraldatuna oma armastatud Bettyst, püüab Banner teha uurimistööd ja samal ajal põgeneb kindral Thunderbolt Rossi eest, kes tahab teda kinni võtta, et tema võimeid julmalt ära kasutada. Nagu sellest veel vähe oleks, satuvad nad kõik peagi vastamisi vaenlasega, kelle jõud ületab isegi Hulki oma ja Banneril tuleb otsustada: kas päästa Hulk taas endas valla?