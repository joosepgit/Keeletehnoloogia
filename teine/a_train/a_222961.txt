www.naisteleht.ee	 Ega me ikka päris täpselt tea, milline oli maailm kümne tuhande aasta eest. See aeg on nii müstiliselt kaugel, et tavainimese aju tõrgub seda ette kujutamast. Aga mitte režissöör Roland Emmerichi aju. Mõni ime, talle meeldib fantaseerida maailmalõpu ja tulevaste aegade üle – seda tõestavad kujukalt tema senised filmid «Iseseisvuspäev» ja «Päev pärast homset». Kuigi «10 000 eKr» astub kahe eespool nimetatu suhtes sootuks vastassuunas – minevikku, võib siiski märgata mõningaid ühiseid jooni: pompoossust, tohutut rõhumist eriefektidele ja ... no olgem ausad, kõige selle taga kaunis nutust süžeed. See film jutustab kauges mägihõimus elavast noorest kütist D’Leh’st (Steve Strait), kelle elu pole ajastule kohaselt mingi meelakkumine. Tema trööstitut eksistentsi rõõmustab vaid kaunis tüdruk Evolet (Camilla Belle). Kui õõvastava välimusega salapärased sõdalased Evoleti röövivad, ei jää D’Leh’l muud üle, kui kamp jõrme sõpru kokku ajada ning oma südamedaami päästma minna. Pikal reisil ei saa nad üle ega ümber mõõkhambulistest tiigritest ja muudest koledatest loomadest. Võitlus käib võitluse otsa ja lõppu ei paista tulevat. Paraku, sest kuskil kolmveerandi filmi pealt kisub pilk vägisi kella poole.