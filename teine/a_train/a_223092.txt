www.bioneer.ee	 Kas Teie teate, kuidas leiba küpsetatakse? Kui ei tea, siis lugege. Bioneerile rääkis leivateost Nele Tõniste. Võtad tuttava leivategija käest või ökopoest saadud juuretise ja paned selle kaussi. Lisad 600-700 ml käesooja vett ja täistera-rukkijahu nii palju, et lusikaga segades tuleks vedela hapukoore taoline mass. Katad kausi ilusa, puhta rätikuga ja jätad sooja kohta seisma kuni järgmise päevani. Järgmisel päeval, soovitatavalt lõuna paiku, muidu ei jõua kõigega valmis, segad taigna. Enne segamist võtad järgmiseks korraks juuretist umbes 200 grammi. Taignale lisad juurde rukkijahu, kuni tainas on tugev, maitse järgi lisad soola, pruuni suhkrut või mett ning soovi korral ka seemneid (nt päevalille-, lina-, kõrvitsaseemneid), idandatud teri, pähkleid või kuivatatud puuvilju. Sõtkud taigna ühtlaseks, et see kausi äärte küljest lahti tuleks, määrid leivavormi võiga ja teed vormi sisse paraja pätsi. Pool vormi jätta kerkimise jaoks tühjaks. Katad leivavormi puhta rätikuga ja jätad sooja kohta kolmeks-neljaks tunniks kerkima.