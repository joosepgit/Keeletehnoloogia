www.naisteleht.ee	 TEEMAD Naistelemmik Mikk Saar: «Elan üksi oma veneaegses korteris ja luksust ei jahi.» 13. Aprill 2007 - 11:46 | maria «Tantsusaade oli muidugi hea reklaam – sealt saigi minu lauljakarjäär tõeliselt alguse,» tunnistab Mikk Saar.: Foto: Denis Georgievskij Mikk Saar on paljudele tuntud oma hurmava naeratusega ja hinnatud laulumehena, kuid õigetel tingimustel võiks temast saada hoopis meie aja õpetaja Laur. «Olen praegu Tallinna ülikoolist akadeemilisel puhkusel,» teatab Mikk (26). «Õpin õpetajaks, muusikaõpetajaks või siis koorijuhiks. Olen nõus isegi õpetajaks hakkama, kui tunnen, et olen selleks valmis.» Valmisolek tähendab seda, et õpilased peaksid ka ise õppimisest huvitatud olema. «Mingite vendadega, kes parema meelega nurga taga suitsu teeksid või venelasi peksaksid, mina vaielda ei viitsi. Algklassis õpetamiseks ei ole mul piisavalt närvi. Ma võin endast välja minna, kui näen lollust.» Pulbitseb nagu vulkaan Kaalude tähemärgis sündinud Mikk peaks horoskoobi järgi olema vana rahu ise, kuid ikka leidub inimesi, kes suudavad ta endast välja viia. «Oskan ennast vaos hoida küll ega lähe iga asja peale närvi, aga aeg-ajalt ikka tuleb äkkviha peale,» põhjendab Mikk, miks ta õpetajakutsele väga tõsiselt ei mõtle. «Viha ei ole tore asi – aga õnneks pole mind sellisena keegi eriti näinud ka. Seda ei juhtu tihti.» Kuna tähemärgi kaela Mikk oma temperamenti keerata ei saa, arvab ta, et pigem on see tal veres. «Mu poolvend on täpselt samasugune,» naerab mees. «Pealtnäha nagu vana rahu ise. Peab ikka vaeva nägema, et ta närvi ajada, aga kui, siis läheb ikka täiega!» Mikk leiab, et tubli pedagoog saaks temast vaid õigete asjaolude kokkulangemisel. «Mina ei võta missiooniks ümber kasvatada lapsi, kellega oma vanemad hakkama ei saa. Ei, aitäh, tegelgu oma lastega ise!» Peret pole, kasse ei salli Oma pere loomisele ja lastele on Mikk küll mõelnud, aga kõik see on rohkem tulevikuteema. «Praegu pole otsest põhjust väga rabelda,» muigab laulumees. «Elan üksi oma veneaegses korteris ja maksan autoliisingut. Ega mul olegi muud vaja, kui süüa osta ja oma plaati teha. Peret ja koduloomi mul ei ole, kasse ma vihkan. Mul pole ka selliseid vajadusi, et peaksin kuus teenima 50 tuhat krooni.» Väga kaugesse tulevikku naistelemmik pereloomist siiski lükata ei tahaks. «Hetkel pole hullu, aga kui tahaks seda kõike lähemas tulevikus, peaks võib-olla hakkama ennast ette valmistama,» arvab Mikk. «Muidugi tahaksin näiteks oma poisiga korvpalli mängida – mitte et ise oled 70 ja poeg 15 – see ei ole päris normaalne minu arvates. Aga eks elu näita.» Praegu kulub Miku aeg ja energia peamiselt uue plaadi tegemisele. «Mõnda aega ei tule meilt raadiosse midagi, sest veidi aja eest just andsime uue singli välja,» arvab Mikk. «Plaat tuleb aprilli lõpus või mais.» Plaan oli plaat varem valmis saada, aga tantsival tähel Mikul algasid rahulikumad ajad alles jaanuaris, ja siis võis ka tõsisem salvestustöö lahti minna. Läbinisti loovisik «Mõni teeb plaadi aastaga, teine nelja päevaga. Meil on läinud kolm-neli kuud, ja see võiks olla ka maksimaalne aeg, millega üks plaat valmis saab,» leiab saatest «Tantsud tähtedega» üldtuntuks saanud muusik. «Plaat tuleb popilik, selles on natuke rokielemente ja paar ballaadi ka, aga üldiselt siuke lõbus.» Lisaks muusikale kavatseb Mikk end lähiajal proovile panna ka kirjutamisega. «Ma ei ole küll kirjanikutüüpi, aga ehk veidi katsetan,» lubab ta. «Mulle tehti pakkumine hakata Postimehes kolumni kirjutama, aga kõik otsad on veel lahti. Paneksin lihtsalt oma mõtted paberile... No vaatame, mis sellest saab.»