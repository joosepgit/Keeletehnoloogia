www.naisteleht.ee	 Näiteks South Plazat ääristavad süsimustad laavakivid, selle keskel kõrguvad rohelised kaktusepuud, kontrastiks vahel punased samblikupuhmad. Rannal möirgavad ja peesitavad merilõvid ja kividele annavad värvi ereoranžid krabid, sambliku vahel laisklevad suured maismaaiguaanid ning sibavad laavasisalikud. Bartolome saar meenutab natuke Marsi pinnast: suurim taim on seal väike põõsas ja rohelise laigukese leiab vaid saare ühest osast. Bartolomel võib merilõvide ja mereiguaanide kõrval kohata ka pingviine! Laura Laanemets Toit ja jook: Porto Ayora toidutänav Nagu kõik muu, on ka toit Galapagosel kallis. Siiski tasub maitsta suurepäraseid mereande. Porto Ayoras on paljude pubide-restoranide kõrval olemas lausa toidutänav, kus mõnusad välisööklad pakuvad häid kohalikke roogi ja jooke. Elamus: Merikilpkonnad, iguaanid, pelikanid Santa Cruzil tasub kindlasti võtta ette pikem jalutuskäik Tortuga Bay randa, mis on nime saanud selle järgi, et seal käivad merikilpkonnad munemas. Rannaliiv on lumivalge, imepeenike ja peegelsile. Lisaks kilpkonnadele laiutavad seal kolooniatena mereiguaanid – need elukad hakkavad inimeste lähenedes ja ohtu tajudes hirmutamise eesmärgil sülitama! Muidugi on Galapagosel tohutult igasuguseid linnuliike. Suurimatest tuleb ära märkida flamingod, keda ei leidu küll igal saarel, ning pelikanid, kes rõõmustavad oma ürgse koguga silma pea igas sadamas. Kuidas kohale saab? Ecuadori koosseisu kuuluvale Galapagosele minekuks tuleb kõigepealt jõuda ühte kahest riigi suuremast linnast: Quitosse või Gquaia­quili, kust lähevad edasi lennud Galapagose saartele San Cristobalile või Baltrale.