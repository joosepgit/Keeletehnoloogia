www.naisteleht.ee	 TEEMAD Sirli: «Olin noorena ikka üle linna pats!» 17. Aprill 2009 - 9:13 | naisteleht Koolikaaslased olid neiu pika juuksepatsiga harjunud ja sõbrannade kadedust ta ei mäleta. «Ainult võõrad arvasid, et olen jube uhke, käin nina püsti,» naerab Sirli. Ent asi polnud sugugi uhkuses, vaid ikka patsis – pikk pats kaalus parasjagu palju, et tõmbas noorel tütarlapsel sõna otseses mõttes nina püsti. «Ema kolleegidel oli ka kodus tihti tükk seletamist, miks nende riiete küljes meetrised juuksekarvad ripuvad,» meenutab Sirli. Igatahes pakkusid tema juuksed ühel või teisel moel alati kõneainet. Pats ja peavalud Peale suure tähelepanu tekitasid pikad juuksed tüdrukule ka peavalu, nii otseses kui kaudses mõttes. «Olin esimeses klassis suure valiku ees, et kas juuksed või ujumine,» jutustab spordiklassis õppinud Sirli. Heade füüsiliste eeldustega tüdrukust taheti treenida tublit ujujat, kuid tollal ei olnud selliseid ujumismütse, mille alla tema suur parukas oleks mahtunud. Niisiis tuli otsustada. «Juuste äralõikamine oli minu jaoks aga kõige hullem ähvardus üldse, mida ema vaid tõsiselt suure pahanduse korral kasutas,» muheleb Sirli. Nii jäigi ujumine kus seda ja teist ning juuksed muudkui kasvasid. Puberteedieas tekkisid neiul raske patsi kandmisest peavalud. Ilu aga kaalus sellegi valu üle. «Eks ema ikka ohkas igal hommikul, kui mulle patsi punus, ja õhtul, kui pusasid lahti kammis,» jutustab Sirli. Juuste pesemine oli talle pisikesena paras katsumus, mis üsna tihti lahinal nutma ajas. Siis käis isa vannitoa uksele koputamas, et kuula, päkapikud! «Mina jätsin seepeale nutu, jäin uksetagust krabinat kuulama ja ema sai taas mul juuksed pestud,» meenutab Sirli. Soome šampoon ja topelt värvi «Šampooni, palsamit ja juuksekumme tõid meile «kodustatud» soomlased,» pajatab humoorikas Sirli Soome peretuttavatest. Vanemaks saades hakkas Sirli juukseid patsi asemel lahtisena kandma ja punaseks värvima. Värvi kulus tal loomulikult topeltkogus. «Eks nad lahtistena hakkasidki alatihti kuhugi kinni jääma ja kulusid tasapisi lühemaks,» püüab Sirli meenutada, kuidas pooleteisemeetrisest patsist nüüdseks poolemeetrine on saanud. Uhke on ta aga oma punase pea üle siiamaani! Epp Reinmets Margus Pilt – 20 aastat meetripikkust patsi Radio Mania juht Margus Pilt (46) on juba 20 aastat meeste mõistes ülipika patsiga ringi lehvinud. «Omal ajal olin kindlasti Eesti pikimate juustega mees,» jutustab ta. Praeguseks on noor põlvkond pikajuukselisi bändipoisse peale kasvanud ja Margusel endal meetrise hobusesaba asemel poole lühem pats. «Aastate jooksul on paljud naised õhanud, kui väga nad endale ka nii pikki juukseid sooviksid,» pajatab mees, kelle kogemuse järgi tuleb pikk pats naistega suhtlemisel ainult kasuks.