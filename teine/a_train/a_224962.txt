www.naisteleht.ee	 Suure sõdalasena võitluses kunsti eest on tuntud Mark Soosaar, võib-olla saab sama suure sõdalasena oma ideaalide nimel seistes tuntuks ka see pisike poiss, kes 31. oktoobri hommikul kell 8.42 Pärnu Chaplini kunstikeskuse naistetualetis kõva kisaga ilmale tuli. Kuigi Mark Soosaar soovitas põnnile panna nimeks Charlie, jäi Annika (26) Markuse juurde. See nimi oli noorel naisel välja valitud juba teismelisena – ta teadis kindlalt, et kui kord poja saab, siis Markuse. Saatuse tahtel sündis pisike Markus oma nimekaimu, suure Marki juhitavas kunstikeskuses. Suur Mark oskab väikest Imet hinnata ja tal on mõtteis ka omalt poolt poisile ja tema emale väike kingitus teha. Ei mingit sünnitusetunnet Oktoobrikuu viimane päev algas Annikale nagu iga teine argipäev. Üksikema ajas oma nelja-aastase tütretirtsu varavalges voodist välja, et lasteaeda minna. Laps Tammsaare lasteaeda toimetatud, hakkas Annika tagasi kodu poole minema. Chaplini kunstikeskuse juures tundis ta, et peaks tualetis käima. Ei midagi erilist, kõige tavalisem tunne. Ei mõelnud ta sellelegi, et kätte oli jõudnud oletatav sünnituse kuupäev. Juba tütre ilmale toonud naisena ta ju teab, millised on sünnitusvalud. Aga vaevalt naiste tualeti uksest sisse astunud, võttis lugu ootamatu pöörde. «Korraga oli tualeti põrand vett täis. Siis taipasin, et veed tulid ära ja kohe algab sünnitus. Istusin potil ja haarasin mobiili, et kiirabisse helistada. Nad arvasid alguses, et teen nalja, kui teatasin, et olen avalikus tualetis ja hakkan kohe sünnitama,» meenutab Annika. Kunstiteose sünd Kiirabi jõudis Chaplinisse mõne minutiga. Selle aja jooksul ei tundnud Annika ei hirmu ega langenud paanikasse. Korra käinud tal peast läbi isegi mõte, et äkki tuleb laps päris iseseisvalt ilmale tuua. Sisimas oli Annika sellekski valmis. Kui meedik Maarika Puusild sõbralikult üle tualeti hõikas: «No kus sa, kullake, siin nüüd oled!?», teadis Annika, et kõik läheb hästi. Möödus vaevalt kümme minutit, ja Chaplini kunstikeskuse naistetualetti täitis hele beebikisa. Oli sündinud poiss, veidi üle 4 kilogrammi raske ja 53 sentimeetrit pikk. Kunstikeskuse juht Mark Soosaar võrdles beebi sündi kunstiteose sünniga ja leidis, et see on kui hea enne – äkki ei peagi muuseum Pärnust Viljandisse kolima. Ootamatu rasedus Kuni kuuenda raseduskuuni polnud Annikal aimugi, et ta ootab last. Vahel mängib loodus sellise vingerpussi, et rasedusele viitavaid tundemärke ei teki. «Päevad» käisid edasi, iiveldust polnud ja tervis oli parem kui eales varem, veidi ümaramad kehavormid kirjutas Pärnu hotellis kondiitrina töötav Annika liigse maiustamise arvele. Kui «veidi ümaram kehavorm» end viimaks kõhus liigutama hakkas, sai Annika aru, et ootab last. Noor naine aga ei tormanud kohe arsti juurde, sest tundis end väga hästi. «Mõtlesin, et miks minna end arvele võtma, kui sisetunne ütleb, et kõik on OK. Nii ma ei läinudki. Eks üheks põhjuseks oli ka see, et paar aastat tagasi, kui sain autoavariis selgroovigastuse, polnud mul just kõige meeldivam kokkupuude arstidega. Ma ei tahtnud kaunil raseduse ajal stressata,» tunnistab Annika. Eks seetõttu olidki Pärnu haigla sünnitusosakonna töötajad veidi üllatunud, kui Annika ütles neile, et on selle rasedusega üldse alles esimest korda meedikute pilgu all, ei ole tal oma arsti ega ole ta kusagil arvel. Keegi temaga selle pärast pragama ei hakanud, sünnitusosakonna töötajad olid Annika sõnul suurepärased ja mõistvad ning aitasid tal taastada aastate eest kaotatud usu meditsiinisüsteemi. Kui Annika räägib oma elust, tekib kohati tunne, nagu jutustaks ta ümber mõnd Ladina-Ameerika seebiseriaali, kus rängad õnnetused ja suur õnn käivad ikka käsikäes. Tema elustsenaariumi oleks kirjutanud justkui Mehhiko saatusejumalad ise – kuidas muidu tõlgendada fakti, et paar päeva pärast seda, kui Annika teatas kallimale, et nad saavad lapse, hukkus noormees autoavariis. Surmast ei taha Annika pikalt rääkida. Vapper naine on seda meelt, et elu peab edasi minema, juhtugu mis tahes. Annika nendib, et on hukkunud kallimat ja väikese Markuse isa mitu korda unes näinud, aga ei mäleta, kas mees talle ka midagi öelnud on. Annikal on õigus: elu tahab elamist ja kõige otsesem kinnitus sellele on pisike Markus, kes voodikeses üles on ärganud ja emmet nõuab. Annika võtab poja sülle, naeratab talle oma suure sooja naeratusega ja kallistab teda hellalt. Vapper väike naine teab – olgu kui raske tahes, alati jäävad võitjaks ELU ja ARMASTUS.