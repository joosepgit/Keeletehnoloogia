www.naisteleht.ee	 Esiteks: kujutage ette Robert De Nirot lendava välgupüüdmislaeva kapteni Shakespeare’ina. Teiseks: kujutage ette kaunitare Michelle Pfeifferit, Sienna Millerit ja Claire Danes’i ühes filmis, seljas väga sügava dekolteega vanaaegsed kleidid. Kolmandaks: kujutage ette tervet kampa kummalisi tegelasi maal, mis kuidagi tuttavlik «Sõrmuste isandast», «Harry Potterist» ja «Eikunagimaast». Nüüd pange need kujutlused kokku ja te saate ühe viimaste aegade mõnusaima seiklusfi lmi retsepti. Selles on kõike: nalja, draamat, veidratest veidramaid karaktereid ja loomulikult on ka iluspoiss Charlie Cox, kes ühele õigele seiklusloole kohaselt kannab nime Tristan. Tristani suur mure on, kuidas võita külma kaunitari Victoria (Sienna Miller) süda. Neiu nimel asub ta teele, leidmaks taevast alla sadanud tähte. Muidugi pole tal aimugi, et täheke on muutunud tütarlapseks nimega Yvaine (Claire Danes). Ja ühtäkki, kõigi romantiliste hingede rõõmuks, avastab noormees, et tema armastus ei olegi Victoria, vaid nii soe ja südamlik täheke. Enesestmõista tuleb tal selleni jõudmiseks ennast üksjagu ületada, näiteks – taas õigele seiklusloole kohaselt – vähemalt üks kord kroonlühtriga sõita ja rohkem kui üks kord mõõgavõitlust pidada. Väga vahva ju!