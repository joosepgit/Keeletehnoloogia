arvamus.postimees.ee	 Urmas Tooming: Kadrioru tondilossid Kadrioru miljööväärtusliku asumi külje all asuval Tobiase 11 majal on kurb saatus. Esimest korda sattus ehitis tuleroaks 1995.aastal. Teist korda kolm aastat hiljem. Pärast seda jäi kole ning jalakäijatele ohtlik ahervare päris pikaks ajaks ümbrust «kaunistama». Alles 2006.aastal kadus tondiloss maapinnalt. REKLAAM Piinlik on see, et 16 korteriga elamus kuulub tervelt 13 elamispinda linnale. Linnavõim aga ei tundnud söestunud lobudiku vastu mitte mingit huvi. Ainult maja kolme korteri eraisikust omanik otsustas midagi ette võtta. Lõpuks ta lammutaski oma kulu ja kirjadega ahervareme ning pani uue hoone karkassi püsti. Mis majahakatisest edasi saab, ei ole sugugi selge, sest riik otsustas krundi endale jätta. Tobiase 11 õnnetu saatusega maja ei ole kahjuks ainuke omasugune Kadriorus. Samasuguseid tondilosse jätkub sealkandis pea igale tänavale. Mitmed neist on ka muinsuskaitse all, aga lagunevad edasi, sest omanikul puudub tihti raha või tahe hoonete kordategemiseks. Mõnel juhul on muinsuskaitsjad omanikele teinud isegi niisuguse järeleandmise, et lubanud tondilossi kordategemise eest samasse ka uue maja ehitada. Vahel on see aidanud. Kahjuks mitte alati.