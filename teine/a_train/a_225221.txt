arvamus.postimees.ee	 Ksenia Repson: mida tahab naine Ma tahan, et riik, kes elatub praegu muu hulgas ka minu nooruse, töökuse ja ausa maksude maksmise arvelt, hooliks minust, kui ma lähen pensionile ehk siis muutun, riigi vaatevinklist, riigile kasutuks. Mulle tundub, et mul on selleks õigus. REKLAAM Muide, mind ei lohuta üldse see, mida sai hiljuti Postimehest lugeda – rahvastikuministri büroos ollakse arvamusel, et enne 2018. aastat pole pensioniea tõstmisel mõtet. Kui aus olla, siis kardan lihtsalt, et selleks ajaks kui mul on aeg vanaduspuhkusele minna, on pensioniea ja eluea vahel võrdusmärk. Igaks juhuks püüan iga kuu midagi pensioniks kõrvale panna, kuid näen, et minu hoiused sulavad nagu jääpurikad märtsis. On ikka häda selle finantskriisiga. Kui kogu maailm rappub majandusagoonias, on kallima õlg kõige kindlam koht, kust tuge leida. Kuid ma ei näe teda sugugi tihti. Nõus, nõus, kuid kes ei joo? Pole suurem asi mees, kuid see-eest enda oma. Mullu töötas peaaegu et terve aasta. Meil oleks aeg lapsi tegema hakata. Olen juba siiski 35. Arst ütleb, et mul on peaaegu et viimane võimalus ja et ma ei lükkaks seda asja edasi. Eile leidsin juustest järjekordse halli karva. Tervis jupsib. 25selt tundus mulle, et jõuan kõike, nii karjääri teha kui ka kolm last saada. Ei ole jõudnud. «Tee tööd ja näe vaeva...» Sellest ei pääse kuskile, peab töötama. Meil on kodulaen ja autoliising. Mul on kiduram, ent kindel palk, mehel on kuusissetulek kõrgem, kuid ei ole stabiilne. Olgu, mina võin alati minna kas või põrandaid pesema, kuid mida peaks meesterahvas sellises olukorras tegema? Ja üleüldse, oleme koos mitu aastat, kuid minu kallim ei püüa teha minust ausat naist ja abielluda minuga ei taha. Olgu. Kirjutatakse, et pooled lapsed sünnivad väljaspool abielu. Ei minu armas kaasa ega tema sõbrad ei leia, et ametlik abielu oleks mingi väärt asi. Paljud lähevad kiiresti lahku ka. Ma näen, kuidas tuttavad mehed kasvatavad tihtipeale lapsi, kes pole nende omad ja enda omi ei näe isegi pühapäeviti. Maksavad naeruväärseid alimente. Minul nii küll olema ei hakka! Võib-olla ma ei tahagi tanu alla saada. Kui statistikast lähtuda, elan oma mehest 15–20 aastat kauem. Kes siis aitab mind vanaduses, peale laste? Riik? Otsustatud, saan lapse. Poisi. Teda majanduslikult kindlustada saan ma isegi üksi, sülitan kriisile. Ja kasvatan temast tõelise inimese. Hallid juuksed värvin ära. Just ostsin allahindluselt uue värvi. Kommentaar on kirjutatud rahvastikuministri büroo demograafilise ülevaate «Eesti rahvastik 2007–2020» motiividel. Autori isikliku eluga kommentaar seotud ei ole.