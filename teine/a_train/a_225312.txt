www.naisteleht.ee	 Kaalujälgija nõuanded pidutsejale Jõulud on jaanipäeva grillvorstiorgiate kõrval kalorilugeja teine õudusunenägu: kuidas hoiduda toiduga liialdamast, ent siiski jõululauda nautida? Kaalujälgijate rühmajuht Liana Vahtra ütleb, et ehkki see võib olla raske, saab ka jõulupühade ajal edukalt kehakaalu jälgida ja ülesöömist vältida. Peamine reegel on toituda mõõdukalt ja end mitte enne õhtust pidusööki näljas hoida. «Tasub süüa kergemalt, mitte kõhtu väga täis süüa,» soovitab Vahtra. Hundiisuga õhtusöögilauda istununa on oht end lõhkemiseni täis parkida ja toitu ahmima hakata, mille tagajärjeks on korrast ära seedimine. Alusta tagasihoidlikult Pühadelauas ei tasu kõiki roogi proovida: igast kausist natuke ette võttes ei teki küllastustunne ja süüakse, kuni toitu jätkub. Alustada võiks näiteks salatiportsuga ja jätkata heade juurviljade ja veidikese kartuli ning taise lihalõiguga – sellestki saab kõhu parasjagu nii täis, et rasvastele roogadele, magusale ja alkoholile ei jagu enam palju ruumi. Kõiki traditsioonilisi jõulutoitusid saab muuta ka lahjemaks ja tervislikumaks. Näiteks proovi rasvase kapsa asemel keedetud kapsast ja keedukartulit, mida erinevalt praekartulist võib süüa palju mahub, ning isegi veini lahjendatakse veega. *** Hommikuse praemuna ja peekoni asemel söö näiteks lõhesaia (pühad ju!) või munaputru, kõrvale hea viil täisteraleiba. Võit: 300 kcal. Säästad oma keha, kui ei vali õhtuse prae lisandiks prae- või friikartuleid, vaid sööd näiteks ahju- või küpsetuspaberil röstitud kartuleid. Võit: 70 kcal. Jõulukalkuni tükk koos nahaga annab umbes 240 kcal. Kuid eemalda nahk ja söö vaid ilusat rinnaliha. Võit: 60 kcal. Kui armastad vahepalaks näksida juustu, ei pea sa sellestki loobuma. Aga selle asemel, et süüa juustu soolaküpsistega, lükka tiku otsa juustu kõrvale hoopis viinamari. Võit: 80 kcal. Magustoiduks ei pea tingimata sööma Kass Arturi või karamellikooki, mis annab pisikese portsu kohta ligi 500 kcal. Valmista hoopis puuviljasalat, mis on üle kallatud törtsu apelsinimahlaga. Võit: 350 kcal.