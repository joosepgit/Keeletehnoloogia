www.naisteleht.ee	 Alustuseks eluaegne vangistus Tais Bankgwang Central Prisonis, mida peetakse üheks maailma rangeima režiimiga vanglaks, siis 40 aastale lühendatud karistusaeg. Seejärel taas ootamatu saatusepööre, mis tõi Hardo 2003. aasta mais karistust kandma Tartu vanglasse, kus mees on siiani. Vabaduseiha ja äng Karme tegusid teinud meestelgi on hing. Ja selles hinges, nagu meil kõigil, idanemas lootus, usk ja armastus. Just jõuluajal tunnevad vanglamüüride vahel istuvad mehed ängi, üksindust ja vabaduseiha eriti teravalt. Isegi need, kes pole kristlased. Hardo lapsepõlv jäi «õndsasse» nõukogude aega, mil jõulud olid ametlikult keelatud. Aga nagu kõigis peredes toona, toodi ka Hardo lapsepõlvekodus veidi enne uut aastat tuppa kuusepuu, kaeti laud ja jagati üksteisele kingitusi. Siis tuli mässuline noorusaeg ja seejärel vaiksed jõulud elukaaslase ning pisipoja seltsis. Nüüd juba kaheksandat aastat mööduvad Hardo jõulud vanglas... Jumalaga oma suhe Kuigi jõulud on kristlaste püha, on jõulutraditsiooni mõte kõigi usutunnistuste ülene – avaldada austust ja armastust Jumalale. Nii mõnigi meist satub kirikusse aastas korra, jõulude ajal, kuid Hardo südames elab Jumal iga päev. Veendunud moslemina üritab ta palvetada ööpäevas Koraani järgi kohustuslikud viis korda ja kui mahti jääb, siis enamgi. «Ühel öösel palvetasin kaheksa ja pool tundi järjest. See on uskumatu mulle endalegi, aga tõsi. Ja minu palvetest ei puudu kunagi mulle kallid inimesed. Kui küsida, mis tunne on palvetada, siis ütlen, et ülistav, vaba ja tuge andev tunne – sul on võimalus alati pöörduda kellegi poole.» Hardot valdab vahel ka hirm, kui patused mõtted pähe tulevad – Jumala eest ei pääse ja karistatud saad oma tegude eest varem või hiljem. «Inimesed võiksid meeles pidada, et Jumal on kogu aeg nendega,» manitseb Hardo ühes vanglast saadetud kirjas. «Sa ei tohi Teda ära unustada, kui oled õnnelik, ning Temale ainult siis mõelda ja appi hüüda, kui oled eluraskustes.» Jõulud Tais ja Tartus Tais on jõuluajal väljas sooja 30 kraadi ringis ja higi voolab ojadena. Kuigi tailased on usutunnistuselt valdavalt budistid, korraldatakse ka Bangkwang Central Prisonis jõulupidusid. Muidugi on naiivne loota, et sel puhul antakse meestele midagi enamat kui riisi, kuid nagu tihti Eesti vanglates, teeb ka mujal raha imet ning saab mammona eest osta maitsvamaid jõule. Sarnasusi jõuluaegses Tai ja Tartu vanglas on veelgi. Olgu jõulud või mitte, lisakokkusaamisi lähedastega see vangidele ei too. Eeskirjad jäävad alati eeskirjadeks – külastada saab vangi kord kuus. Aga kui Tartu vanglas vang kuuleb, mida külla tulnud inimene talle teisel pool klaasvaheseina telefonitorusse räägib ning nad ka näevad üksteist, siis Tais on lood keerulisemad. Eemaldunud materiaalsest maailmast Tai vanglas kokkusaamisel istuvad külalised ühel pool trelle ja vangid teisel pool ning kõik need sadakond meest peavad lähedastega suheldes üle teiste karjuma, sest nende vahel haigutab ligi kümme meetrit tühermaad. Nii nagu Tai vanglas, pole ka Eestis vangidele jõulupakke ette nähtud. Hardo on Tartu vanglas istunud veidi üle kolme aasta ja kohanenud sealsete kommetega. Kord valitud islamiusule on mees truu. Ehkki vangla jõulupidu on mõeldud eelkõige kristlastele, ei aeta jumalateenistuselt ära ka uskmatuid, budiste ja moslemeid. Vangla vanemkaplan Olavi Ilumets peab Hardot üheks pühendunumaks moslemiks Tartu vanglas. «Kuigi Hardo pole kristlane, olen temaga paaril korral vestelnud. Tähtis pole ju, mis usku on inimene, tähtis on, et tal on süda õiges kohas,» nendib Ilumets. Kui meie sageli läheme peast halliks, mõeldes, mida lähedastele jõulukingiks osta ja kas rahast ikka jätkub, siis teisel pool vabaduse joont istuva Hardo mõtetes on materiaalne maailm väärtuse kaotanud. «Mulle näib, et paljud inimesed on kui materiaalse maailma tunneteta masinad, kes aina kiiremini ja kiiremini liikuda püüavad ja tormavad ei tea kuhu,» mõtiskleb Hardo. «Miks inimesed ei mõista, et asjad pole need, mis me endaga siit ilmast lahkudes kaasa võtame? Ainus, mis meiega teispoolsusesse tuleb, oleme ise oma teadmiste, tunnete ja tingimusteta armastusega.» Hardole on täna kõige suuremaks kingiks AEG. Nimelt on Tai kuningriigist mitteametlikke kanaleid pidi jõudnud temani info, et tema karistusaega on kolmandiku võrra lühendatud – seoses Tai kuninga troonil püsimise 60. aasta puhul antud üleüldise amnestiaga. Sellest seni veel Eestisse mittejõudnud paberist sõltub, kas Hardo kuulub nende meeste hulka, kellel järgmise aasta algusest kehtima hakkav uus seadus lubab taotleda ennetähtaegset vanglast vabastamist. Ragne Jõerand Loo materjal põhineb isiklikel kirja- ja telefonivestlustel, kirja pandud Hardo Kersi loal. *** Hardo Kersi lugu 1998. aasta alguses sai Hardo kirja Tais elavalt sõbralt Jaanus Mõõgalt, kes kurtis, et tal on probleeme Vene maffiaga. Kuna mehed olid oma sõnul nagu verevennad, tõttas Hardo kohe appi. Kohapeal selgus, et sõbra probleemid on suuremad, kui Hardo arvata oskas. Seis oli muutunud nii kriitiliseks, et polnud enam valikut – iga hetk võidi Jaanus tappa. Hardo tappis 1998. aasta 31. märtsil Pattayas nelja lasuga venelasest restoraniomaniku Konstantin Povolotskovi ning haavas tema kaaslannat. Vahistamisel leidis politsei Hardo käest 5000 dollarit (umbes 75 000 krooni), mis tembeldati palgaks mõrva eest. Pärast tabamist helistas Kers Taist Eestisse elukaaslasele ja rääkis ka tapatööst. Kõne lindistati ja seda kasutati kohtus kui ülestunnistust. Pärast kohtuprotsessi viidi Hardo Bangkwangi vanglasse kandma eluaegset vangistust, mis hiljem muudeti 40aastaseks karistuseks. 2003. aasta 16. detsembril toodi Hardo karistust kandma Eestisse. Jaanus Mõõk kannab karistust Tai vanglas, ületoomist pole ta taotlenud. Allikad: Eesti Ekspress, BNS Taisse sõbrale appi läinud Hardo otsib mõrva järel lohutust usust.: Foto: erakogu.