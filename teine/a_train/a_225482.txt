www.naisteleht.ee	 TEEMAD Peavalust tablettideta priiks 18. Juuli 2008 - 14:58 | naisteleht Peavalust tablettideta priiks: F: Bulls Peavalu on tüütu ja ebamugav, halvab tegutsemisindu ja rikub tuju. Enamasti on tegu pingepeavaluga, mille tekitab stress ja ülepinge. Seda on lihtne tabletiga blokeerida, aga küllap eelistaks keha keemiast leebemaid vahendeid. Mahamurdva peavalu korral ilmselt tabletist ei pääse. Kui aga valu on veidigi jaksu alles jätnud, tasub proovida looduslikke vahendeid. Tabletile alternatiivi otsima ei pruugi ajendada ainult vastumeelsus keemiliste medikamentide suhtes – näiteks rasedad ja lapsed ei tohigi valimatult valuvaigisteid vohmida. Ülikooli Apteegi farmatseut Silja Mettis soovitab peavalu korral kõigepealt mõelda, millest see võib olla tekkinud. Kui põhjuseks on näiteks kõrge vererõhk, pole kofeiini sisaldavad abivahendid (ravimid või tass kanget kohvi) sobivad, sest need tõstavad vererõhku veelgi. Abi võivad pakkuda rahustavad taimeteed, mis selle sissejoomisega kaasnevale vedelikuväljutamisele alandavad vererõhku. Kui pead painab migreenihoog, võib leevendust tuua külmaravi, sest see ahendab veresooni. Selleks sobib hästi näiteks külmakott, mida tasub igas kodus kogu aeg sügavkülmas hoida. Hädaabinõuna ajab asja ära kas või sügavkülmast võetud külmutatud aedviljade pakk. Rätikusse keeratud külmakott aitab ka valusate kukkumiste ja äralöömiste korral, peavalu leevendamiseks tuleb kott asetada kuklasse. Leebema peavalu korral võib määrida meelekohtadele mentooli- või kuldtähesalvi. Valu vähendavad ja meeleolu parandavad ka eeterlikud õlid, mis värskendavad, rahustavad ja aitavad iivelduse vastu. Mettis soovitab eeterlikke õlisid väikese koguse toiduõliga lahjendada, et vältida naha ärritust. Peale valu tõrjumise tuleb kindlasti mõelda ka sellele, kuidas valu ennetada. Pingepeavalu saab ära hoida tervislike eluviisidega: puhka piisavalt, viibi värskes õhus, liigu ja toitu õigesti. Kertu Sikk Määri! Kõige lihtsamad «peavalurohud» leiad toidupoest. Aseta laubale jahutavad ja värskendavad kurgiviilud. 16.90 kg Sidrunimahl rahustab ja vähendab peavalu, kui hõõruda sellega otsmikku ja meelekohti. 12.90 kg Ekstreemsed võtted minevikust Peavalu pole ainult tänapäevase stressirohke elu haigus. Häid juhiseid peavalu peletamiseks on kirja pandud juba aastatuhandeid tagasi. Tänapäeval neid vist siiski kasutada ei maksa. Ajalooliselt kuulus võte on pahade vaimude peast välja laskmine. Selleks piisab vaid koljust luutükikese eemaldamisest. Aadrilaskmine ei teinud samuti halba – pääseb nii ju halb kehast välja. Inkad tilgutasid peanahka tehtud lõikesse kokapõõsaste lehtede mahla.