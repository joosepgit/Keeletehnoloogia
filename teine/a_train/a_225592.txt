www.naisteleht.ee	 ananassidieet NB! Ananass on kasulik üksnes värskelt ja värske mahlana. Kuumutatud mahlad ja konservid vajalikke ensüüme ei sisalda!: F: Bulls Tehes iga nädal kaks ananassipäeva, võid ühe kuuga turjalt visata kuni kümme seni ülearusena kaasas veetud kilo! Erinevad internetilehed pasundavad suure suuga, et tublisti ananassi süües langeb kehakaal, paraneb jume ja tõuseb libiido! Suguiha tõusu ja jume paranemise kohta ei julge midagi lubada, küll aga on teaduslikult tõestatud, et ananassis sisalduv aine bromeliin ärgitab seedetegevust, soodustades valkude seedimist ja parandades toitainete imendumist. Kuidas ananassidieeti pidada? Reegel on lihtne: kahel päeval nädalas tuleb lõuna- ja õhtusöögiks süüa kolm keskmise suurusega värsket ananassi, muud ei midagi. Ülejäänud päevadel nädalas peab lihtsalt mõistlikult toituma. Dieedi tõhustamiseks ja keha tugevamaks piitsutamiseks soovitavad selle autorid rootslased Inge ja Sten Hegeler ananassipäevadel hommikusöögist loobuda. «Dieet on veel tõhusam, kui ananassipäevad järjestikku pidada,» lubavad nad samuti. Ananassidieedi leebemas variandis soovitatakse ananassipäevi teha näiteks esmaspäeviti ja neljapäeviti, mitte järjest. Samuti tohib ananassipäeva hommikul end turgutada väikese einega. Hommikune amps võiks koosneda näiteks väherasvasest singiviilust ja keedetud munast. Dieedivabade päevade toidukogused pole kusagil täpselt kirja pandud, kuid peab jälgima, et kehakaal püsiks kuni järgmise dieedipäevani muutumatuna või näitaks kaal väiksemat arvu.