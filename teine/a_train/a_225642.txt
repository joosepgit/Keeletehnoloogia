www.naisteleht.ee	 TEEMAD Kuidas täidis pelmeeni sisse saab? 7. Märts 2008 - 5:32 | naisteleht Pelmeenivorm: F: Kalev Lilleorg Kui Karlsson Katuselt elaks Rootsi asemel mõnes Ida-Euroopa riigis, mugiks ta lihapallide asemel kindlasti pelmeene. Need on lihtsalt nii maitsvad, eriti kui on ise kodus tehtud, mitte poe sügavkülmletist kaasa haaratud. Traditsiooniliste, Uuralitest pärit pelmeenide retsept näeb ette, et nende sees on 45 protsenti veiseliha, 35 protsenti lambaliha ja 20 protsenti sealiha. Küll see alles kõigesööjast Karlssonile meeldiks! Kodused pelmeenimeistrid ei pea mõistagi nii peened olema. Selle asemel võib köögis terase pilguga ringi vaadata ja teha näiteks hoopis kalapelmeene, juurviljapelmeene või juustupelmeene (tõeline Itaalia köögi hõrgutis!). Muidugi, kodune pelmeenitegu pole nii lihtne ettevõtmine nagu poes sügavkülmleti külastamine, kuid ega see konti ka murra. Kõige keerulisem ja aeganõudvam on õige konsistentsiga taina tegu. See on pelmeenide puhul väga oluline, sest muidu ei püsi need lihtsalt koos. Retsepti ei maksa alati usaldada, targem on tainast sõtkudes ise jälgida, et see saaks rullimiseks sobiv. Kui tainas on liiga nätske ja jääb käte külge, lisa veidi jahu. Kui liiga sitke, pane sekka veel vett. Igatahes arvesta, et ideaalne pelmeenitainas on pirukatainast pisut tugevam. Pelmeenide keetmisel on oluline, et vesi oleks piisavalt soolane. Pigem maitsesta pelmeene vähem ja pane keeduvette soola rohkem. Vastasel juhul imendub pelmeenidesse mage vesi, muutes muidu maitseka suutäie maitsetuks. Pelmeenid tuleb panna keevasse vette ja keeta seni, kuni need tõusevad pinnale. Praadimine on kindlasti kõigil käpas. Ülimaitsev on ka värviline pelmeenivorm. Pelmeenivorm 1 pk poepelmeene või 350 grammi kodus valmistatuid 1 väiksem paprika 1 väiksem sibul 1 kl piima 2 spl hapukoort 1 spl võid soola, pipart rohelist sibulat või basiilikut Pane külmutatud pelmeenid väiksemasse ahjuvormi. Haki paprika ja sibul väikesteks tükkideks, prae võis viis minutit ja vala pelmeenide peale. Klopi munad lahti, lisa hapukoor ja piim, maitsesta soola ja pipraga ning kalla samuti pelmeenidele. Pelmeenid peavad saama kaetud. Küpseta ahjus 200 kraadi juures 30 minutit. Pelmeenid liha ja kalaga Tainas: 800 g nisujahu 2 muna 3 dl vett soola Lihatäidis: 300 g hakkliha pool sibulat 1 väike klaas vett soola musta pipart Kalatäidis: 200 g soolaforelli või -lõhet Valmista tainas. Sega jahu sisse munad ning käesoe vesi. Lisa sool ja sõtku tainaks. Kui tainas on liiga nätske ja jääb käte külge, lisa veidi jahu – pelmeenitainas peaks olema pirukatainast natuke sitkem. Lase tainal 15 minutit kuni tund toasoojas niiske rätiku all paisuda. Samal ajal valmista täidised. Lisa hakklihale hakitud sibul, sool, pipar ja vesi ning sega läbi. Soolaforell või –lõhe haki parajateks tükkideks. Jaga tainas pooleks. Pooled pelmeenid täida liha- ja pooled kalatäidisega. Suru pelmeenide servad väga hoolikalt kokku. Prae või keeda pelmeenid. Serveeri pelmeene tilli, sibula ja hapukoorega. Kalapelmeenidele võid peale raputada sidrunipipart.