www.bioneer.ee	 Tuginemata uuringuandmetele võib väita, et kõigil pole õnnestunud valida oma unistuste töökoht, mis silmad hommikust õhtuni säravatena hoiaks. Võibolla koolieelikuna soovisid arstiks, emmeks või lauljaks saada. Teismeliseeas tunnetasid tõenäoliselt paremini, millised on Sinu tugevaimad küljed ning millised tegevused erilist südamerahu pakuvad. Siiski pole Sa valinud maalikunstniku, sisekujundaja või aedniku elukutset, millest kunagi unistasid. Erinevatel põhjustel oled leidnud võibolla tasuvama, kuid siiski vähem motiveerivama ja hingevõõrama ameti. Kas töö on Sinu kirg? Mõtle viivuks oma igapäevatöö peale. Kas teed seda kirega ja pühendunult või pigem kohusetundest? Kas vahel isegi vastutahtmist? Me kõik oleme suutelised erinevaid ameteid omandama, kuid teadlikult vale valik võib hiljem röövida rahulolu- ja õnnetunde. Tõenäoliselt saaks vajadusel iga naine suurepäraselt hakkama tänavakivide paigaldusega või teeks meestele silmad ette kraanajuhina. Meie võimetel ei ole piire, me ise seame need endale. Maksim Gorki on öelnud: „Kui töö on nauding, siis on elu rõõm. Kui töö on kohustus, on elu orjus.” Kumb Gorki lause Sinu elu paremini iseloomustab? Kui kaotad töötades ajataju, pühendud kogu hingega ning ei tunne ennast päeva lõpus kurnatuna, võid ennast õnnelike hulka arvata. Naudinguga tehtud tegevusi on isegi raske Tööks nimetada, sest sellel on käskude ja kohustuste maik manu. Kui aga tööle mõeldes kulm kortsu kisub, pulss kiireneb ja silme ees hakkab virvendama, oled tõenäoliselt vale ameti valinud. Kui Su eesmärgiks on õnnelik ja tasakaalukas elu, vajad tööd, millel on Sinu jaoks sisu ja mõte. Aga mida ma peaksin siis tegema? Kui sisimas tunned ära, et praegune elukutse pole mokkamööda, kuid midagi paremat ka teha ei oska, mõtle viivuks alljärgnevatele küsimustele: 1. Kas Sul on eriandeid (kunsti-, muusika-, matemaatika-, kõnelemis- või kirjutamisannet)? 2. Millised on Sinu vaimsed ja füüsilised võimed? Kas eelistad mõttetööd või pigem oskustööd? 3. Millega Sulle meeldib vabal ajal tegeleda? 4. Mis on need kolm tegevust, mida tehes tunned ennast tõeliselt kirglikult? 5. Mis on see, mida soovid oma elus igal juhul ära teha? 6. Kui Sa jääd unistama, siis millele tavaliselt mõtled? 7. Mis olid koolis Sinu lemmikõppeained? 8. Oleta, et Sul on pangaarvel 10 miljonit krooni. Kui Sa ei pea tööd sissetuleku pärast tegema, siis millise elukutse valiksid? 9. Kes on Sinu tõeliseks eeskujuks, mis elukutse tal on? 10. Mis valdkonnas end seni kõige edukamana oled tundnud? Iseenda tundmine on väga tähtis. Vastuste leidmiseks on hea minna mõtetes tagasi lapsepõlve, tuletada meelde elu parimaid hetki. Sinu unistused võivad veel tänagi kattuda teismeea mõtetega. Oled need vahepeal lihtsalt maha surunud, et keskenduda ratsionaalsetele valikutele. Eneseanalüüsi tulemusena joonistuvad välja Sinu unistuste ja isiksusega seonduvad elukutsed või tegevused. Järgmine samm on juba konkreetsete elukutsete vaagimine ning nende seast kõige sobivama selgitamine. Kui oled endas selgusele jõudnud, mõtle, kuidas edasi tegutseda. Kas alustada uue ametiga koheselt või on vajalik eelnev väljaõpe? Kas saad alustada olemasoleva töökoha kõrvalt või pead praeguse tööandjaga lõpparve tegema? Kas Sul on piisavalt säästusid üleminekuperioodi tarvis? Kas pead leidma lisatööd olemasoleva sissetuleku säilitamiseks? Kõige raskem töö Oluline on meeles pidada, et maailma kõige raskem töö on mitte millegi tegemine. Inimesed, kellel pole midagi vajalikku teha, tunnevad ennast veelgi õnnetumalt kui vastumeelse töö tegijad. Kuigi suure töökoormuse korral võib Sinu ainsaks soovunelmaks olla vaikus ja rahu, ei taha Sa seda pikaajaliselt kogeda. Seetõttu on oluline oma vaim, füüsis ja meeled erksana hoida ning pidevalt tegutseda. Tee näiteks kaks katsepäeva. Esimesel tööta tühikäigul – katsu teha nii vähe kasulikku kui võimalik. Päeva lõpus tunned ennast tõenäoliselt rahutuna ja kurnatuna, sest Sinu aeg on läinud tühja. Teisel päeval anna endast kõik – ära lükka ühtegi toimetust homse varna, ära raiska isegi 3 minutit mitte millegi tegemisele, TEE tööd, mitte ära OLE tööl. Õhtul tunned kontides mõnusat rammestust, vaim on väsinud, kuid süda rahul. Väline ja sisemine edu Paljud meist peavad oluliseks välist edu, mida saavutatakse raha, positsiooni, välimuse või kuulsusega. Kuid õnnelikuks teeb meid sisemine edu ehk täisväärtusliku elu elamine. Sinna kuuluvad armastus, sõprus, unistused, eneseareng, oma kutsumuse järgmine. Kas pole nii, et väliselt edukad tunnevad end sageli üksildastena, isegi seest tühjana? Samaaegselt pealtnäha kasinama eluviisiga inimene võib pakatada rahulolust, positiivsusest ja enesekindlusest. Ära lase ennast heidutada, kui unistuste täitmiseks osa oma välisest särast kaotama pead. See jääb nagunii sisemise sära varju.