www.naisteleht.ee	 Pille Raudsepp (36) avastas oma ebatavalise ande juba lapsena. Kui oli aeg tähti kirjutama õppida, võttis väike Pille pliiatsi sujuvalt vasakusse kätte ja hakkas kribama – tagurpidi. Kuna Pille lapsepõlv ja kirjutama õppimine jäi nõukogude aega, mil kõik lapsed pidid hoidma pliiatsit paremas ja ainult paremas käes, ole sa vasakukäeline või mitte, ei jäänud ka Pille vanematel muud üle, kui sundida tütart seda «õiget» kätt kirjutamiseks kasutama. Pille ei hakanud vanemate soovile vastu, sest temal oli ühtviisi lihtne kirjutada nii parema kui vasaku käega. Kuigi, tõsi jah, sündinud vasakukäelisena olnuks ju vasaku käega mugavam. Samas ei loobunud Pille kirjutamast ka nii nagu talle meeldis ja normaalne tundus – tagurpidi. Peegelpildis kirjutamine ja helide maitsmine «Plikana sai sõbrannadele palju nalja tehtud, kui saatsin neile tagurpidi kirjas kirjutatud kirju. Neil võttis tükk aega, enne kui aru said, mis kirjas seisab,» räägib Pille. Teadlased on kindlaks teinud, et vasakukäelistel on kalduvus alustada kirjutamist paremast äärest, liikudes vasakule. Aga seda, et vasakukäeline oskab kirjutada ka peegelpildis, tuleb ette haruharva. Pille on üks neist erakordsetest inimestest. Austraalia teadlane Iain Mathewson, kes on uurinud peegelpildis kirjutajaid, on jõudnud järelduseni, et tegemist on kaasasündinud geneetilise omadusega. Antud juhul muutustega X-kromosoomis, mille veelgi suurema mutatsiooniga sündinud inimesed on võimelised peale peegelpildis kirjutamise tundma ka helide maitset ja kuulma värvide heli. Enam kalduvad teadlaste hinnanguil peegelpildis kirjutama nende rahvuste esindajad, kelle kiri jooksebki paremalt vasakule, nagu näiteks jaapanlased ja hiinlased. Seda haruldasemana tundub eesti soost Pille oskus kirjutada peegelkirjas. Vasakukäelised on mehelikumad? Pille näeb välja habras ja naiselik ning tal on kodus kasvamas kaks toredat last. Ometi tunnistab nüüd lapsi üksi kasvatav naine, et tema loomus ja mõtteviis on omased pigem mehele kui naisele. Vahest on see tingitud tema vasakukäelisusest ja peegelpildis kirjutamise oskusest, ei mõista Pille muud seletust leida. Teatavasti on meestel domineerivam analüütiline mõtlemine ja just selliseid omadusi täheldatakse ka vasakukäelistel. Igatahes kooselu mehega Pillele ei sobinud. Söaka ja eneseteadliku naisena tundis ta, et suudab ise otsustada, kuidas elu elada, ja lihtsalt mehe tuhvlialusena päevi videviku poole veeretada ei tahtnud. Vaba naisena saab ta teha seda, mis südamelähedane – mängida jalgpalli ja tegelda laskesuusatamisega. Kirjutab igas keeles tagurpidi Et mõni nüüd ei arvaks, nagu Pille oskus oleks pelk õpitud trikk, laseme tal selle eelarvamuse kummutamiseks panna paberile võõrkeelseid sõnu. Ja sama sujuvalt kui eesti keeleski, kirjutab Pille mõlema käega korraga nii vene, inglise kui ka saksa keeles, mida ta tegelikult üldse ei valda. Et asjale veelgi vürtsi lisada, joonistab Pille kirjaridade alla väikese inimnäo – seegi on parempoolse kujutise täpne peegeldus. Niisama nobedasti ja veatult suudab Pille peegelpildis üles kirjutada ka keerukaid numbrikombinatsioone. Eks tehke proovi ja vaadake ise, kui kiiresti teie kõik need kaheksad, üheksad ja seitsmed pikas numbrijadas tagurpidi ritta saate, ilma et midagi vussi läheks. Huvitav on Pille puhul seegi, et kui parema käega kirjutatud sõnasse tuleb viga, siis see kordub ka peegelpildi-sõnas. Näib, nagu töötaksid Pille mõlemad ajupoolkerad, vasak ja parem, korraga ühe intensiivsusega. Ragne Jõerand Leonardo da Vinci – maailma kuulsaim peegelpildis kirjutaja Wikipedia andmetel oli maailma üks kuulsamaid peegelpildis kirjutajaid kunstnik Leonardo da Vinci. Tema olevat peegelpildi-kirja kasutanud selleks, et talle oluline info ei jõuaks katoliku kiriku kätte, kellega ta polnud just parimates suhetes. Kui igapäevaelus saavad peegelpildis kirjutajad oma annet peaasjalikult rakendada vaid tuttavate-sõprade ringis lustaka ajaviitena, siis ameeriklased on leidnud peegelpildikirjale ka praktilise väljundi. Nimelt lasevad nad kiirabiautode esininale kirjutatud AMBULANCE suures peegelkirjas, et kiirabiautot tahavaatepeeglist silmav juht, näeks kirja lugeda õiget pidi. Eesti vasakukäelised ja peegelpildis kirjutajadki pole oma andega üksi. Neil on oma veebilehekülg www.lefthand.ee, kus kõik, kellele loodus sellise põneva vingerpussi on mänginud, saavad infot ja vajalikke teadmisi, kuidas oma annet igapäevaelus paremini kasutada.