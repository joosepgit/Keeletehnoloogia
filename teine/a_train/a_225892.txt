www.bioneer.ee	 Eesti Teaduste Akadeemia 7.detsembri üldkogu valis akadeemikuteks TTÜ metallide tehnoloogia professori Jakob Kübarsepa ja orgaanilise keemia professori Margus Loppi. Jakob Kübarsepp valiti akadeemikuks materjalitehnika alal. Kübarsepa uurimisvaldkondadeks on pulbermetallurgia ja peamiselt keraamilis-metalsed kulumiskindlad komposiidid, samuti materjalide kulumine. Tal on kaks doktorikraadi: 1980. aastal kaitstud kraad Moskva Keemilise Peentehnoloogia Instituudis ning 1992. aastal Tallinna Tehnikaülikoolis. Praegu juhendab Kübarsepp kahte doktoranti, tema juhendamisel on kaitstud viis doktorikraadi ja üheksa teadusmagistri kraadi. Jakob Kübarsepp on avaldanud üle 200 teaduspublikatsiooni ja tal on kaheksa autoritunnistust. Aastail 2001-2011 oli Jakob Kübarsepp TTÜ õppeprorektor ja enne seda mehaanikateaduskonna dekaan (1994-2000). Jakob Kübarsepp on Eesti teaduspreemia saanud kahel korral, aastatel 1985 ja 2005. TTÜ orgaanilise keemia professor Margus Lopp valiti akadeemikuks keemia alal. Loppi uurimisvaldkondadeks on uued keemilised reaktsioonid, asümmeetriline keemiline süntees ja -katalüüs, bioaktiivsete ning looduslike ühendite süntees. Ta kaitses doktorikraadi Eesti Teaduste Akadeemia Keemia Instituudis 1980. aastal. Loppi juhendamisel on kaitstud 11 doktoritööd ja kuus magistrikraadi, praegu juhendab ta kolme doktoranti. Margus Lopp on avaldanud üle 200 teaduspublikatsiooni ja tal on neli patentset leiutist. Aastail 2004-2009 oli Lopp TTÜ matemaatika-loodusteaduskonna dekaan, 1997-2004 TTÜ keemia instituudi direktor. Lopp sai Eesti teaduspreemiad 1987. ja 2004. aastal. Uued akadeemikud valiti ka täppisteaduste, arstiteaduse, biosüstemaatika ja ökoloogia, keeleteaduse ning muusika alal.