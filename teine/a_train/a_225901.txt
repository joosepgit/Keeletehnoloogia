www.naisteleht.ee	 Ele Kuigi Downi sündroomiga inimeste eluiga on lühem kui teistel, on Ele siiani nautinud elu täiel rinnal, seda kinnitavad ka tema vanemad.: F: Kalev Lilleorg Raplamaa puuetega inimeste suvepäevadel ootab elurõõmus ja särasilmne Downi sündroomiga Ele kannatamatult oma näidendi järjekorda. «Ma ise panin sellele pealkirja,» üllatab ta ja lööb külalistele plaksu. Ele on hea näide, kui palju rõõmu raske puudega lapsed ellu võivad tuua. Enne näidendi algust saame Ele (29) ja tema ema Ehaga (50) kohvikus kokku. Ele häbeneb natuke, kuid naeratab mulle siiski laialt ja südamlikult, hakates seejärel emaga rõõmsalt vadistama. «Nad näitasid meile, kuidas tuld kustutada! Mina sain ka tulekustutusmasinat käes hoida,» räägib Ele vaimustunult tuletõrjujatest, kes parasjagu laagriplatsil vaimupuuetega inimestele oma töö tähtsaimat osa demonstreerivad. «Sa oled end nii ära tuuseldanud,» naerab Eha ja patsutab tütart hoolitsevalt põlvele. Ele seletab edasi, kui väga talle need suvepäevad ikka meeldivad. Eriti ootab ta muidugi näidendit, kus ta ise mängib ja millele tema n-ö ristiemaks on. «Näidendi nimi on «Sinisilmsed» ja see räägib SMS-laenust! Tabav, kas pole?» märgib ema. Meie lauda tabab nakkav naerulagin. Ehal on tütrest väga palju rõõmu. Muidugi pole nende päevad alati naerulaginat täis. «Noh, eks igaühel ole oma kassiahastuse hetki,» lausub Eha, proovides sellegi raske mõtte naeratuse taha peita. Ele sünnist on möödas peaaegu 30 aastat ja ema ohkab kergendatult, et õnneks on ajad nüüd paremad. «Kui ta pisike oli ja temaga poodi läksin, vaatasid kõik inimesed järjekorras mind imelikult,» meenutab ta. Polnud ju siis Downi-laste omapäraste näojoontega kaugeltki harjutud, sest peeti loomulikuks, et n-ö teistmoodi inimesed istuvad kodus suletud uste taga.