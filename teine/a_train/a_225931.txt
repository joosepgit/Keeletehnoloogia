www.bioneer.ee	 Enne reisile asumist peaks hoolikalt läbi mõtlema, kuhu üldse minna tahetakse. Muidugi on võimalik minna kergema vastupanu teed ja osta turismipakett otse reisikorraldajalt. Kuid kõik reisikorraldajad tegutsevad kommertslikel alusel ja reiside sihtpunktid ning demonstreeritavad vaatamisväärsused on valitud üldist keskmist huvi arvestades. Korraldatud reise ostvat inimest võib täie austusega nimetada turistiks. Turist on inimene, kellele reisimine on rahakulutamise vahendiks. Kuid peale turistide on olemas ka ise reisi marsruute ja vahendeid planeerivad matkajad. Need on inimesed, kellele reisimine on silmaringi avardamise ja uute kogemuste ning oskuse omandamise vahend. See on eestikeelne reisiinfot vahendav sait, mis põhineb vabatahtlikul postitamisel. Tripist võid leida häid reisisoovitusi, klappida transporti, leida reisikaaslase või lugeda kirjeldusi ja vaadata fotosid käidud teedelt. Samas võid ka ise oma reisi fotosid, kogemusi ja soovitusi jagada. Ei puudu ka reisifirmade odavpakkumised ning foorum. Kui reisisiht valitud, tasub mõelda liiklemisviisile. Loodussõbralikum on kasutada transporti, mis on juba liikumas. Turvaliselt ja etteplaneeritud hääletada saad www.kyydiga.ee lehte kasutades. See Tartu Ülikooli üliõpilasedustuse poolt toetatav veebilehekülg üritab viia kokku transporti pakkuvaid ja sõita soovivaid inimesi. Kuulutust üles panna saavad vaid registreerunud kasutajad, sõidusoovimiseks peab aga kasutama telefoni abi. Inimeste eelnev suhtlemine tagab turvalisuse. Üldiselt on lehekülg toimiv, kuid paraku kipuvad pakutavad sõidusihid piirduma Tartu - Tallinna vahelise liiklemisega. Sellisel hääletamise viisil oleks Eestis veel arengut, mulle endale tundub et põhjuseks on kyydiga.ee vähene tuntus autojuhtide seas. On ju palju roolikeerajaid, kes liiguvad igapäevaselt mööda kindlat marsruuti ja on oma rutiinse igavuse peletamiseks vägagi nõus hääletajaid peale võtma. Kui sul on plaanis kindla sihtmärgi ja ajagraafikuga sõit ja autos vabu kohti, siis lae www.kyydiga.ee lehele oma kuulutus üles. Hotellis ööbides ja turistidele mõeldud bussireise kasutades jääb matkaja ilma kohalikust koloriidist. Hotellid on üle kogu maailma väga sarnased ja igavad. Ja giidide jutt on pahatihti rohketest aastaarvudest kubisev masinlikult ettekantud vuristamine, millest miskit meelde ei jää. Märksa huvitavam on võimalus ööbida kohapeal elavate inimeste kodudes ning kuulata nende endi arvamusi nende kodulinnast ning ilmaelust. Hospitality Clubi eesmärk on kokku viia rahvusvahelist tasuta ja vabatahtlikkusel põhinevat majutusteenust soovivaid ja pakkuvaid inimesi. Hospitality Clubi kuulub ligi 650 000 liiget 228 st erinevast riigist üle maailma. Väidetavalt on esindatud isegi Anktarktika ja Gröönimaa. Enim kasutajaid on siiski tegutsemas Prantsusmaal ja Saksamaal, Eesti registreeritud kasutajaid on ligi 6000. Tavaliselt pakutakse oma kodus külastust kuni nädalaks, toidu ja teiste lisamugavuste pakkumine lepitakse eelnevalt kokku. Turvalisust tagab süsteem, kus külastaja saadab majutajale oma passi või ID-kaardi andmed. Külla saabudes võib majutaja külastaja dokumente kontrollida. Igal vilunumal kasutajal tekib kasutajate hinnangute läbi oma taust. Mida enam kommentaare on kasutajal, seda rohkem võib teda usaldada. Igaühe otsustada on, kas ta on maailmas ringi reisides loodust rikkuv turist või võimalikult säästlikult käituv matkaja. Iseenesest on ju reisimine igal juhul hea võimalus pääseda argise elu rutiinist ja ennast pisutki tuulutada. Artikkel ilmus ka Bioneeri e-õppes.