www.naisteleht.ee	 TEEMAD HIV-positiivne Mati: «Leidsime põõsa alt süstla, loputasime selle veega ning süstisime.» 12. Jaanuar 2007 - 15:15 | maria Mati süüdistab nakatumises ainult iseennast, mitte kedagi teist.: Foto: Vadim Vlassov. Mõni aasta tagasi sai Ida-Virumaa noormees – nimetame teda Matiks – teada, et on nakatunud HI-viirusesse. Siis tundus talle, et elu on läbi. Praeguseks on heroiinisõltlasest nooruk paratamatusega leppinud ja nõus oma lugu ka teistele jutustama. Oma õige nime avaldamise vastu on heledapäine 23aastane nooruk peamiselt seetõttu, et tema olukorrast on teadlikud vaid mõned lähedased inimesed. Ja on üksikuid, kes kahtlustavad. Suure kella külge on Mati meelest seda uudist veel vara panna. «Mida rohkem aeg edasi, seda rohkem kuidagi harjutakse ära,» arvab Mati. «Enne kardeti muidugi väga. Isegi terekätt ei antud sellele, kel HIV oli. Praegu on suhtumine enam-vähem normaalne.» Semud aitasid pohmakat ravida Narkootikume hakkas Mati tarbima seitse aastat tagasi. 9. klassi lõpetanud noormees oli naasnud kooliekskursioonilt ja kurtis koduhoovis sõpradele pohmakat. Vene rahvusest poistel oli «parim abivahend» kohe välja pakkuda. «Kui nuusutad herokat, siis hakkab kergem,» meenutab Mati hoovikaaslaste kohatut nõuannet. «Nii ma proovisingi esimest korda. Kaks kuud nuusutasin, pärast hakkasin juba veeni süstima.» Heroiini tarbimine pole väga kulukas. Põhiprobleemiks on hoopis see, et sõltuvus tekib väga kiiresti. Raha hangiti ka ebaseaduslikke teid pidi... «Algul kulus väga vähe, alla 50 krooni päevas,» arvutab Mati, «aga hiljem kulus kõige rohkem poolteist tuhat. Palju olenes kraami kvaliteedist: kui oli halb kvaliteet, siis oli rohkem raha vaja, kui hea, siis vähem. Keskmine oli kuskil 500 krooni iga päev.» Süstlad põõsaste alt Selleks ajaks oli mitu Mati tuttavat juba HIVi nakatunud. Aga kuna inimesele on kombeks mõelda, et temaga niikuinii midagi ei juhtu, ei muretsenud ka Mati millegi pärast. «Jagasime ühte süstalt mitme inimesega, » räägib noormees. «Oli ka kordi, kui hilja õhtul ei olnud süstalt enam kuskilt võtta. Otsisime siis põõsaste alt mõne, loputasime veega ning süstisime mitmekesi ühe ja samaga.» Varsti nakatus üks nende ringkonna poiss. See tekitas kahtlusi ning Mati otsustas ka end kontrollida lasta. «Kahe nädala pärast sain teada, et olen HIV-positiivne,» ohkab Mati. «Muidugi, alguses oli see päris šokk. Täitsa uskumatu! Arvasin, et midagi on valesti, et arstid on eksinud.» Mati lasi end ka Tallinnas kontrollida. «On olnud juhuseid, kus siin tehti test ja öeldi, et on positiivne, hiljem Tallinnas tuli aga välja, et on hoopis negatiivne,» selgitab noormees. «Mõtlesin, et minuga on sama lugu. Aga ka sealt öeldi, et olen positiivne...» Ulatab teistele abikäe Pärast testitulemuste teada saamist elas Mati tükk aega «süstla otsas». Proovis küll korduvalt maha jätta, aga miski ei aidanud. Samas piinasid teda mõtted, kas elu HIV-positiivsena on üldse elamist väärt. «Olen käinud ravil Wismari haiglas, kus mulle pandi ampull,» räägib Mati lootusetuist üritustest. «Ampull aitas mind kolm kuud – võisin isegi süsti teha, aga see ei mõjunud üldse.» Kolm kuud ei kasutanud Mati midagi, ent siis sai sõpradega kokku ja kõik algas uuesti. «Olen proovinud mahajätmiseks ka nädala-kaks kodus istuda. Nii et on ikka olnud pause, aga see praegune on olnud kõige pikem.» Mati on «puhas» olnud kaks aastat. Ka viirusega enda sees on ta leppinud ja üritab normaalse eluga edasi minna, niipalju kui see tema olukorras on võimalik. Juba mitmendat aastat aitab Mati teisi narkomaane tavaellu tagasi tuua. Muuhulgas jagatakse nende keskuses ka puhtaid süstlaid ning teiste seas külastavad tema töökohta mitmed tema sõbradki, kes siiani narkomaanid. «Tööle sain siia sõbra kaudu, kes nüüd on juba surnud,» märgib Mati. «Ta oli ka narkomaan. Vähemalt selles võib kindel olla, et siin käijad ei jaga kellegagi süstalt. Ja mitte ainult seda – jagame neile ka infot. Näiteks kus saab teha HIV-testi ja mida siis edasi teha. Ma arvan küll, et see aitab.» *** Eestis on selle aasta alguseks registreeritud 5731 HIV-positiivset. 2006. aastal registreeriti 688 HIV-positiivset juhtu, neist 105 vanglas. (Tallinnas 245, Harjumaal 12, Ida-Virumaal 145, Narvas 153, Järvamaal 2, Lääne-Virumaal 8, Pärnumaal 2, Tartumaal 64.) Aidsi on diagnoositud Eestis 134 korral, 2006. aastal 27 korda. (Tallinnas 8, Harjumaal 2, Ida-Virumaal 6, Narvas 10, Valgas 1.)