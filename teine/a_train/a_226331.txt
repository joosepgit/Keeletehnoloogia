www.bioneer.ee	 2001. aastal Tansaania linnast Arushast alguse saanud idee tähistada üleilmselt iga aasta teisel laupäeval õiglase kaubanduse päeva võlgneb tänu suurel määral Safia Minney'le, õiglase kaubanduse moeloojale ja eetilise ettevõtte PeopleTree asutajale. Selle aasta “planeedi suur päev” rõhutab tänaseks ummikusse jooksnud majanduskorra, jätkuva vaesuse ja kliimamuutuste vahelisi seoseid ja teadvustab, et õiglane kaubandus pakub inimväärikat ning keskkonda säästvat lahendust. Maailma õiglase kaubanduse päev on aastate jooksul kasvanud globaalseks festivaliks, mille raames toimub tuhandeid isealgatatud üritusi nagu õiglase kaubanduse kohvijoomised, õiglase kaubanduse puuvillast tehtud riiete moešõud, rongkäigud arengumaade toetuseks, protestiaktsioonid säästva keskkonnapoliitika toetuseks, etendused ja kontserdid. Suure paugu - Big Bang! - nime kandvat üleskutset kannavad maailmakuulsused nagu Annie Lennox, Paul McCartney, Desmond Tutu jpt. Kuid toetust ja tunnustust õiglasele kaubandusele ei anna vaid üksikisikud. Õiglase kaubanduse tähtsust ja tõhusust nii arengumaades kui Euroopa Liidus endas kinnitavad nii Euroopa Parlament kui ka Komisjon, kes selle nädala alguses väljastas teatise õiglase kaubanduse olulisuse kohta säästva arengu tagamisel. Samuti saavad kõikide liikmesriikide sh Eesti Euroopa Parlamenti pürgivad poliitikud anda lubaduse toetada õiglast kaubandust ka Euroopa Parlamendi saadikutena.