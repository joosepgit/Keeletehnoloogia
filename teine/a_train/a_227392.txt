www.bioneer.ee	 Alates 30. augustist kehtib Rimi kauplustes alla 16. aastastele noortele energiajookide müügipiirang. Käesoleva aasta jaanuaris Tervise Arengu Instituudi tellimusel ja Eesti Uuringukeskuse poolt läbi viidud üle-Eestilise koolitoidu uuringu (milles osales ligi 1300 õpilast 3-12-nda klassini) tulemused näitasid, et 7% õpilastest tarbis energiajooke igapäevaselt, rohkem kui iga viies tegi seda mõned korrad nädalas ning kolmandik õpilastest mõned korrad kuus või harvem. Tarbijate seas oli rohkem poisse kui tüdrukuid, vastavalt 62% igapäevastest ja 59% mõned korrad nädalas tarbijatest. Suurim osakaal igapäevaste tarbijate hulgas on põhikooli viimaste klasside õpilastel. Tervise Arengu Instituudi eksperdi Tagli Pitsi sõnul otseseid uuringuid energiajookide koostises olevate ainete koosmõjust ei ole veel kahjuks piisavalt. ”Küll aga näitab näiteks USA kolledžiõpilaste seas läbi viidud uuring, et õpilastel, kes viimase kuu jooksul tarbisid vähemalt ühe purgi energiajooki, esines tavalisest enam peavalusid, südamepekslemist ja kokkukukkumisi,” lausus Pitsi. Kofeiin ja teised energiajookides sisalduvad stimulandid mõjutavad ennekõike närvisüsteemi tööd. ”Inimesed, kes on arsti juurde pöördunud energiajookidest tekkinud kofeiinimürgistusega, kurdavad peamiselt iiveldust, südame rütmihäireid, kõrget vererõhku, värinaid, peapööritust ja rinnavalusid,” kirjeldas Pitsi. ”Eriti suures liigse kofeiini tarbimise ohus on lapsed ja noorukid, kes ei ole regulaarsed kohvijoojad. Samuti on energiajoogid ebasoovitavad rasedatele ja imetavatele emadele ning osade haiguste, näiteks südame-veresoonkonnahaiguste põdejaile,” rõhutas Pitsi. Rimi tegevjuhi Anders Lorentzsoni sõnul on vanusepiirangu kehtestamise põhjuseks soov propageerida Eesti laste ja noorte tervislikku toitumist ja elustiili. “Soovime juhtida noorte aga ka lapsevanemate tähelepanu tervisekahjustustele, mida liigne energiajookide tarbimine võib noortele tekitada,” ütles Lorentzson. Alates 30.08.2012 on Rimi kauplustes energiajookide müük piiratud alla 16. aastastele noortele. Ostu korral palub Rimi olla valmis esitama vanust tõestavat dokumenti. Energiajoogi müügipiirang on osa Rimi terviseprogrammist “Sinu Tervise Heaks”, mille raames jagab ettevõte aastaringselt tarbijatele nõuandeid tervisliku toitumise ja elustiili toetuseks.