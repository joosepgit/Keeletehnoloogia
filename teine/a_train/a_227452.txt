www.naisteleht.ee	 Ei ütlemine on sama loomulik kui jah ütlemine, kuid vahel tundub see siiski ületamatult raske. Sellises olukorras kasutame sageli hädavalesid või hakkame keerutama, kuigi oma tegelike vajaduste väljendamine on tavaliselt oluliselt tõhusam. Kui abistamine sobib, kuid mitte palutud ajal, siis tulebki seda öelda, lisades äraütlemise kehtivuspiirid, näiteks: täna ma ei saa, aga homme oleks mul aega. Pikk ja lohisev põhjendus ei ole vajalik – oma tiheda päevaplaani ettelugemine võib teisele näida hoopis vabanduste otsimise ja valena. Lihtne ja konkreetne «Ei, ma ei saa sind kahjuks aidata» ja vajadusel selge põhjendus «Mul ei ole täna aega» on üheselt mõistetav. Keeldumise peale solvumine on solvuja probleem: ei saa eeldada, et teistel on alati aega või võimalust abistada. Keelduja peab endale kindlaks jääma. Kui abiootaja solvub, aitab tema ärakuulamine ja tunnete peegeldamine. Ärakasutamistundest vabanemine Kui avastad, et teised võtavad sinu abi iseenesestmõistetavalt, hakka vaatama enda sisse. Miks ma vajan tunnet, et ma olen vajalik, asendamatu, minu oskused on kasulikud? Kas ei vihja see madalale enesehinnangule? Miks see on madal? Kas su enesehinnangut tõstab teistele elamine? Seejärel mõtle, kas sina ise ei vaja midagi. Ehk saaksid enda oskusi kasutada eelkõige iseenda, mitte teiste huvides. Siin ei ole tegu egoismiga – see on klassikaline enda «tassi» täishoidmine. Kui sa pole rahul iseendaga, on raske luua rahuldust pakkuvaid suhteid. Kui oled enda eest hoolitsenud, on sul lihtsam aidata teisi. Seniks aitab ärakasutamistundest lahti saada selgelt öeldud ei – ma ei saa sind aidata! Kuidas käituda ei öeldes? Ole abivalmis – kuid mitte enda arvelt. Keeldu lühidalt ja konkreetselt. Ära takerdu enese väljavabandamisse. Väldi hädavalesid. Mõtle, miks on sul raske ei öelda.