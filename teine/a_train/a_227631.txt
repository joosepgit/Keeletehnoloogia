arvamus.postimees.ee	 Juhtkiri: nagu Soomes Soome tubakaseadus on üks Euroopa karmimaid. Esimesena maailmas on aga Soome oma tubakaseaduse eesmärgina deklareerinud tubakatoodete tarbimise lõpetamise. See võib näida liiga idealistlik, kuid peamine on suhtumine – Soome seadusandja ütleb sellega otse, et suitsetamist ei sallita. Soomet peame oma eeskujuks paljudes asjades, kuid kummalisel kombel mitte tubakavastases võitluses. Möödunud kevadel andis Maailma Terviseorganisatsiooni raport Eesti tubakapoliitikale lausa hävitava hinnangu – peale suitsetamisest loobuda soovijate nõustamise pole meil selles vallas mingeid tähelepanuväärseid edusamme ette näidata. Madalama haridustasemega eestimaalased suitsetavad isegi rohkem kui 1990. aastatel. Tubakaaktsiis küll tõuseb, kuid teiste tubakavastaste meetmeteta teenitakse nii pigem riigikassa kui rahva tervise huve. Et mõne üksiku meetme rakendamisest tubakaturule mingit ohtu pole, näitavad ka tubakafirmade müügiplaanid Eestis, mille järgi kavatsetakse müüki suurendada 1,8 miljonilt sigaretilt 2009. aastal kahele miljonile sigaretile 2014. aastal. Täiskasvanud suitsetaja loobub pahest tihti alles siis, kui tervisehädad kimbutama hakkavad. See tähendab, et suitsetamise ärahoidmisel peab teravik olema suunatud noortele. Arvud näitavad, et ainult võistlemine stiilis «suitsuvaba 5.b» ei anna tulemusi – 13–15-aastaste seas kasutab 34 protsenti mingit tubakatoodet. 75 protsendil juhtudest pole alaealistel tubakatoodete kättesaamine kauplusest mingi probleem. Ent just kättesaadavuse vähendamist peavad spetsialistid oluliseks meetodiks suitsetamise vähendamisel. Hind ja müüja karistamine on sellest ainult üks osa. Soomes sellest aastast tubakatooted poes nähtaval kohal enam olla ei tohi. Kes suitsetab, see suitsetab loomulikult edasi – tubakatoodete müük täisealisele ei ole illegaalne. Ent kui suitsupakid ei ripu lihtsalt leti kohal ja neid peab eraldi küsima, siis esiteks märkab müüja hõlpsamini alaealist tubakaorja, teiseks on neil, kes tahavad suitsetamisest loobuda, kergem ostuahvatlusest loobuda ja kolmandaks, uute tubakatoodete reklaam muutub väga keeruliseks. Tubakatoodete leti alla peitmine vaevalt mõne pankroti põhjustab. Mäletatavasti tohtis kioskites kunagi ka alkoholi müüa, aga kui see keelati, siis kioskid ei kadunud. Seadusandja ei saa karistada inimesi, kui nad ise oma tervist rikuvad. Küll aga saab seadusandja astuda samme selleks, et uus suitsetajate põlvkond oleks väiksemaarvulisem. Jälgigem, milliseid tulemusi annab Soome tubakapoliitika, ja õppigem neilt.