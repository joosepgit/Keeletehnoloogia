www.naisteleht.ee	 Risto Kübar Lavakasse läks Risto lihtsalt proovima, ilma igasuguse plaani B-ta: F: Aldo Luud NO99 teatri näitlejast Risto Kübarast ennustatakse uut staari. Ta on juba hiilanud Periklesena ning rokkooperis «Ruja» saab temast Jaanus Nõgisto. Mis järgmiseks? Risto ütleb, et küllap hinges kripeldav uudsuseotsing kuhugi ikka välja viib. Sel kevadel katsid pealinna tänavatel reklaamtulpasid Risto (24) pildiga plakatid, mis kutsusid NO99 teatri etendusele «Perikles». Naised peatusid ja õhkasid: no küll on kena mees! Nagu Ivo Uukkivi kohe! Siis tuli Eesti teatri aastaauhindade jagamine, kus Risto ja ülejäänud NO-teatri meeskaader tantsis-laulis Tiina Tauraitele. Ja naised õhkasid taas: see poiss ON näitleja. Kaks aastat tagasi lavaka 22. lennu lõpetanud, Voldemar Panso nimelise teatripreemia ja Kristallkingakese auhinnaga pärjatud ning koduteatris kandvaid rolle saav noor näitleja Risto Kübar tundub sellest naiste seas levivast elevusest mitte midagi teadvat. Öeldes Ristole, et ta sobiks nagu rusikas silmaauku mõnda heasse Hollywoodi filmi, vastab ta lihtsalt, et suureks filmistaariks pole ta mitte kunagi saada tahtnud. Muidugi mõtleks ta sellise pakkumise üle pikalt ja põhjalikult: kas see roll seal kaugel on nii suurepärane, et ta tihkaks selle nimel jätta maha oma koduteatri ja kõik muu, mis teda Eestis hoiab.