arvamus.postimees.ee	 Juhtkiri: kallis kallis auto Huvitav, kuidas käituks politsei kiiruseületajaga, kes põhjendaks oma teguviisi sellega, et tal uutes tingimustes lihtsalt pole võimalik liikluseeskirja järgida? Et vaadake, auto on uus, aga piirang sel teelõigul kehtib ju veel Nõukogude ajast! Omal ajal võttis Moskvitš suure hädaga piirkiiruse välja, katsu sa nüüd tänapäevase masinaga siin nii aeglaselt sõita. Trahvisumma ilmselt ei muutuks, küll aga leiaks selle loo kunagi kuskilt ajalehenurgast, kus politsei oma töös ette tulnud kurioosseid vabandusi meenutab. Ometi põhjendatakse umbes sama jaburalt, miks pole ministriautodel võimalik täita valitsuse määrust «Ametisõitude korraldamine ja kulunormid valitsusasutustes». 1997. aastal kehtestatud määrus on oma aja ära elanud, elu on üldiselt kallimaks läinud ja autokulud lihtsalt ei mahu etteantud raamidesse. Miks pole seda tõesti üsna eakat määrust siis muudetud, ei saa lihtne kodanik aru. Kas ehk peljatakse populismi, mis poliitikas üsna sageli autoteemaga ristub. Kõigepealt on aga lihtsat kodanikku, eriti sellist, kes ise autoliisinguga kokku puutunud, üsna raske veenda selles, miks ikkagi peab esindusauto olema ilmtingimata teatud marki ning hinnaga 700 000 krooni, nagu näiteks hiljuti majandus- ja kommunikatsiooniminister Juhan Partsile ostetud Audi A6. See viimane on, muide, valitsuskabineti üldine lemmik. Lihtne kodanik näeb, et autode hind pole viimastel aastatel eelkõige tänu tugevale konkurentsile eriti tõusnud, küll aga on põhivarustus märksa rikkalikumaks muutunud ehk siis – autodele paigaldatakse juba tehases mitmeid mugavus- ja turvaseadmeid, mida varem tuli lisana tellida. Nii on ka vahemikus 400 000 kuni pool miljonit saada vägagi esinduslikke, seejuures Euroopa uue auto hindamise programmi Euro NCAP turvatestis kõrgeima hinde saanud sõidukeid. Muide, kunagise majandusministri Meelis Atoneni sõiduvahend oli ju oluliselt soodsam Škoda Superb. Kindlasti on õige, et määruse rakendamise rahaline mõju kogu riigi rahakotile on väga väike. Objektiivselt, ent kas ka subjektiivselt? Kas ministri, parlamendiliikme või mõne kõrge riigiametniku avalik käitumine ei maksa siis midagi? On täiesti selge, et ministri auto peab olema töökindel, suur, mugav ja turvaline. On täiesti selge, et autoteemat ei maksa üle tähtsustada. Kuid asi, mida avalikkus kunagi ei mõista, on see, miks ei suudeta ohjeldada oma edevust või luksusejanu, mida on ju oi kui lihtne materdada. Ning paljuski ebaõiglaselt kujunenud ahne ametniku stereotüüp saab taas toidetud.