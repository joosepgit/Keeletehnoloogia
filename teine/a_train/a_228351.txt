www.bioneer.ee	 Oma olemuselt on taaskasutus ju positiivne, sest see annab teadmise, et mobiiltelefon on saanud uue elu ning meie oleme vabanenud oma vanadest ja kasututest asjadest. Täna tegutseb Eestis mobiiltelefonide taaskasutuse vallas selline firma nagu Mobiiliringlus OÜ. Ettevõte tegeleb mobiiltelefonide taaskasutusega, ümbertöötlusega ja kasutatud ning katkiste mobiiltelefonide kokkukorjamisega. Kodulehel mobiiliringlus.ee on kirjas täpsed juhised, kuidas saab oma vanad või katkised mobiiltelefonid, mida keegi teie peres enam ei kasuta, mugavalt postiga õigesse kohta saata ning selle eest ka raha saada. Selline keskkonnasäästlik tegevus iseenesest kaua aega ei võta, aga säästab loodust. Muideks, Inglismaal on vana telefoni eest võimalik saada vouchereid või kinkekaarte, millega saab ostude eest maksta näiteks Marks & Spencer´i poes. Päris nutikas mõte! Kuidas toimib mobiiltelefonide ringlussüsteem? Kõigepealt saab veebist vaadata, kui palju teie vana mobiiltelefon väärt on. Summad ei ole suured, aga võrreldes prügikasti viskamise ja looduse reostamisega, tuleb oluline vahe sisse küll. Taaskasutus on tegevus, mille peale tasub mõelda! Seejärel tuleb ankeeti täites tellida ringluspakett. Üks ringluspakett mahutab keskmiselt kuus mobiili. Mobiile oodatakse posti teel. Teenus on täiesti tasuta! Kõikide parandamiskõlblike või töötavate mobiiltelefonide eest, kui neil on veel piisavalt edasimüügiväärtust, makstakse raha 24 tunni jooksul. Parandamiskõlbmatute telefonide eest ei ole võimalik maksta, aga need saadetakse kliendi jaoks tasuta ümbertöötlemisele. Muuseas, ka Nokia tegeleb väga aktiivselt mobiiltelefonide taaskasutusega. Nimelt on võimalik oma mobiiltelefon, aku või laadija, mida sa enam kunagi ei kasuta, tagastada Nokia teeninduskeskusele, mis asub Tallinnas aadressil Tondi 17. Mis juhtub taaskasutusse viidud telefoniga? Vanas mobiilis olnud väärtuslikud materjalid jätkavad oma elu uutes toodetes. Vanad telefonid saab 100%-lt taaskasutada kas siis materjalina või energia tootmiseks. Kodus pole ju mõtet hoida asju, mida me ei vaja. Selle asemel tasub vabaneda üleliigsest tränist ja mõelda loodusele ning taaskasutusele. Nii hoiame kokku energiat ja aitame ressursisäästlikumalt luua uusi tooteid.