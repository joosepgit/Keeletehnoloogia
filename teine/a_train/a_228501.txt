www.naisteleht.ee	 raamatud Arvi Siig on üks neist, kelle luulest on kahetsusväärselt mööda libisetud. Nii mõnelegi tulevad tema tekstid tuttavad ette Vennaskonna repertuaari kaudu, kes on neid rohkesti viisistanud. Siia peamiseks inspiratsiooniallikaks on suurlinn, selle öös liikuvad noored ja plinkivad neoontuled. Suurlinn tähendab talle ühtaegu nii vabadust kui ka ohtude allikat. Tema luulet tasub avastada nii vanemal generatsioonil kui ka noortel. Kuigi paljud värsid on ajastutruud ehk kirjutatud Hruštšovi sula ajal 50–60ndatel, on nende temaatika – suurlinn ja noored – ajatu ning aktuaalne. Kas te sooviksite pealt kuulata, kuidas kaks sõbrannat oma meeskogemusi vahetavad? Sellises kodukootud «Seks ja linn»-stiilis? Kusjuures suuremat hulka meeskogemusi, millest masendavalt vähe on õpitud? Valdavalt on stsenaariumis ikka väikesed tantsud-napsud ja siis teadagi mis. Ei-ei, ärge arvake, et ainult seks – ka Härra Õige ootamine igast pooljuhuslikult teele sattunud tropist, kes ise sellest rollist reeglina huvitatud pole. Kolistage mööda mehi, neiud, kui soovite, ent säästke, palun, lugejaid niisugustest klišeedest nagu «vikerkaarel jalutamine», «tuule suudlemine» või «liblikad kõhus»! Las need jääda elukogematutele põhikooliplikadele. Väga kahju, et see raamat tuntud ja armastatud näitlejast Salme Reegist ei ilmunud 20 aastat tagasi – ajal, mil Reek veel laval täies elujõus suuri tegusid tegi. 11 aastat tagasi surnud näitleja elulugu on kahtlemata haarav ja põnev, täis kirge ja juhtumisi, kuid paraku raamatus pole suudetud seda edasi anda. Köide oleks justkui kiirustades tükkidest kokku pandud, mõtlemata, kuidas need moodustaksid terviku. Raamatus on huvitavaid seiku tegelikult küll ja küll, aga probleem on selles, et nende ülesleidmine nõuab parasjagu kannatust. Kole kahju, et Harry Potteri saaga lõppenud on. Siiani oli ikka nii, et kui eelmine raamat läbi sai, võis kohe hakata uut ootama, sees natuke kripeldamas, mis tegelastega edasi juhtub, kus saladuste võtmed peituvad ja mismoodi kogu see keeruline krempel lõpuks laheneb. Nüüd ongi see päev käes. Lühikest sisukokkuvõtet ei ole aga mingit mõtet teha, teil oleks siis ju kangesti igav! Aga on jube vahva, et viimane Potteri- raamat nii ruttu ka eestikeelsena poelettidele on jõudnud. Ning et saab oodata, kuidas Hollywood viimastest osadest filmid teeb. Rowling on mänginud ka mõttega, et ehk peaks ühe teose Harryst veel kirjutama. Ootame siis!