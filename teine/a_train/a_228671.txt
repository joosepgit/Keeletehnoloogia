www.naisteleht.ee	 Täiskasvanutele tundub «Nõiutud» tobe-naljakas ja isegi väikesed vaatajad, kes moodustavad kinosaalis enamuse, hakkavad keset filmi nihelema ja lähevad popkornivarusid täiendama. Ei võlu see filmike mitte kuidagi. Algab kogu see värk vana hea Disney-stiilis multikaga, mis veidi ehmatab: lähed kinno mängufilmi vaatama, aga satud hoopis joonistatud versioonile. Mööda puid hüppavad vöötoravad, prints ratsutab sookolli sadulas (kas laenatud «Shrekist»?), õnnetu printsess valmis tab unistuste mehe topise ja laulab talle lembelaulu! Kohutav! Rõhutatult vanamoodne kompott tuntud Disney multifilmitegelastest. Veerand tunni pärast muutub multikas pärisfilmiks, kui kõik need tegelased läbi kanalisatsiooniaugu tänapäeva New Yorki satuvad. Sellise jubeda karistuse määrab printsess Giselle’ile kuri kuninganna Narissa, püüdes sel moel takistada printsessi pulmi kauni prints Edwardiga. Narissa loogika ütleb, et õnnelikud lõpud on vaid muinasjuttudel ning päriselus ei saaks Giselle ja Edward kunagi kokku. Algus maa peal ongi õudne. Animeeritud muinaskuningriigi eluga harjunud lihtsameelne Giselle ei saa New Yorgi kiirest elutempost aru ning linlastes tekitab suurt segadust neiu komme iga kord laulu lõõritada, kui tunded üle pea hakkavad käima. Ent neile veidrustele vaatamata leiab printsess peavarju sarmika advokaadi juures, kes kasvatab väikest tütart. Giselle hakkab tüdrukukese eest hoolitsema ja tube koristama, milles on talle abiks rotid, tuvid ning tarakanid! Ning kuna printsess sattus ju linna kohmakas pruutkleidis, valmistab ta endale kodurõivad kardinatest ja päevatekist. Nagu «Helisev muusika»! Kui see kõik pole teie arvates veel piisavalt tobe, siis filmi keskel kõlav kümneminutiline muusikaline vahepala nõuab tõelist kannatlikkust – Giselle jalutab läbi Central Parki, kogudes enda ümber suure ühendkoori, milles osalevad nii muuseas ka steppivad teetöölised. Alguses on naljakas, aga viie minuti möödudes hakkab kõrvadele. Ja kogu film ajudele. Loo moraal on ilus: igaühe jaoks on kuskil keegi, isegi kui tema leidmiseks peab tulema fantaasiamaalt pärisellu. Romantikud õhkavad. Happy end.