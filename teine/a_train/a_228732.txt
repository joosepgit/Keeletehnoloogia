www.naisteleht.ee	 Suur sortiment Praegu on Merca «sortimendis» lisaks kreemidele ka omatehtud näoveed, dušigeelid ja isegi hambapastalaadne asi. Äri nendega tegema hakata näitlejanna ei kavatse, iluasjad sünnivad ikka kas enda tarbeks või kingituseks. Või kui just keegi väga palju maksaks, siis... «Miks mitte!» naerab ta. Samas tõdeb naine, et kui kreemiteost saaks tootmine, siis kaoks asjast fun ära. «Ja kui fun ära kaob, siis ei lähe enam vägi kreemi sisse.» Poekosmeetika soetamine pole Mercale kunagi olnud kiire toiming, mis saab jooksu pealt kibekähku tehtud. Enne ostmist uurib ta iga purgikese ja totsiku etiketilt väga hoolikalt, mida see sisaldab. «Kui ma üritan endale normaalse hinnaga normaalset kosmeetikumi saada, siis mingi hetk ma äratan turvatöötajates kahtlust sellega, et ma «menüüga» nii põhjalikult tutvun,» itsitab ta. «Siis nad käivad mul sabas ja piiluvad üle leti, arvates, et kui inimene on nii põhjalikult millessegi süvenenud, siis on ta kindlasti selle peal väljas, et see asi tasku pista.» Kui Mercalt küsida, mis on need mürgised elemendid, mida purkidesse topitakse, tuleb tal vastuseid nagu kuulipildujast. Merca teadmised sel alal on entsüklopeedilised ja ta soovitab teistelgi end kas või interneti kaudu kurssi viia kõigi nende kahjulike ainetega, mida kreemid, šampoonid ja muu kosmeetika sisaldama kipub. Salaohud kreemipurgis «Näiteks triklosaan, mis on väga halb asi ja pealegi ladestub organismi,» toob näitlejanna näite. «Hambapastades ja suuvetes tapab triklosaan suusiseseid baktereid, kuid pikapeale muutub bakterkond selle vastu immuunseks, aga selleks ajaks oled sina juba oma organismi kõvasti triklosaani habistanud.» Või parabeenid, mida kasutatakse toodete säilivusaja pikendamiseks. Või metikonid, mis ei lahustu looduses üldse – ei idane, ei mädane. Või siis tolüeen ja atseetaldehüüdid. Loetelu võib jätkata. «Kõiksugused kloriidid, bromiidid, fluoriidid, jodiidid – neid võiks kategooriliselt vältida,» soovitab Merca. «Fluoriga hambapastade asemel võiks osta kaltsiumisisaldusega hambapastat.» Säilitusaineteta kosmeetikat on poest raske leida, ent Merca soovitab vähemalt vaadata, et toode ei sisaldaks enam kui üht parabeeni. Kui neid on juba kaks-kolm, on lugu kurjast. «Üks asi, mida tasub jälgida, on säilivusaeg,» annab Merca nõu. «Kui see on kuskil aasta, siis võib tootele anda põhimõttelise heakskiidu. Kui säilivusaeg on pikem, siis mina püüan küll selle asja tarvitamisest kõrvale hiilida.» Teise lihtsa vihje annab ainete järjekord toote «sisukorras»: kui näiteks triklosaan on sisalduse poolest juba kolmandal kohal, võiks selle kosmeetikumi ehk ostmata jätta. «Kreemi ostad ja paned ju ikka näo peale lootuses, et see kõik on jube ilus ja hea, mida sa teed, mitte et manustad mingeid mürke endale sisse,» tõdeb Merca. «Natuke radikaalsemad inimesed väidavad, et endale ei tasu üldse midagi sellist peale määrida, mida sa endale sisse ei sööks,» lisab ta. Siiski on ka mõni kena erand, mida Merca kiita julgeb, näiteks loodus- ja tervisesõbralikud tootesarjad Ingli Pai ja Natuvera. Samuti Mirra Lux, mida küll kaupluseletilt ei leia, vaid saab edasimüüjatelt. Ka Eveline’i sarjas leidub Merca eksperthinnangul tooteid, mida võib rahus tarvitada. Eve Jaakson Näokreem à la Merca 3 spl mandliõli või mandli- ja makadaamiapähkliõli segu 1 spl kookosrasva 1 spl riivitud mesilasvaha 1 kapsel E-vitamiini 60 ml roosivett (võib asendada aaloegeeliga) 3 tilka viirukiõli 3 tilka neroliõli 3 tilka sandlipuuõli 3 tilka greipfruudiseemneekstrakti (Citrosept) Soojenda mandliõli, kookosrasva ja mesilasvaha madalal kuumusel, kuni vaha on sulanud ja tõsta pott tulelt. Lisa E-vitamiin. Soojenda madalal kuumusel roosivett. Kui mõlemad vedelikud on leiged, vala roosivesi aeglaselt õli-rasva-vaha segu hulka, samal ajal pidevalt vispliga segades, kuni mass on jahtunud, paks ja ühtlane. (Kui asendad roosivee aaloegeeliga, siis seda ei pea enne õlisegu hulka valamist soojendama.) Lisa ülejäänud koostisosad. Tõsta kreem lusikaga puhtasse topsi ja lase enne sulgemist täielikult jahtuda. Kreemi hoia jahedas ja pimedas kohas. Tee tselluliidile julma! Kui «nõiaköögindus» ehk isetehtud kreemid, dušigeelid ja näoveed on Mercale uus asi, siis oma retsepti järgi tselluliiditõrjet on ta teinud aastaid. Tselluliidipeletaja täpset koostist ei oska Merca anda, sest ta segab ained kokku tunde järgi. Siiski õnnestus Naistelehel lugejate meeleheaks selle imelise tselluliiditõrjuja umbkaudne koostis välja pinnida. Võta umbes klaasitäis baasõli, milleks sobib külmpressitud oliiviõli või veel paremini valge sinepi õli. Sellele tilguta umbes kümne tilga kaupa sisse erinevaid eeterlikke õlisid – ikka selliseid, mis puhastavad organismi ja väljutavad jääkaineid. Üks selline hea aine on musta pipra õli, millega aga tuleb olla ettevaatlik. «See võib liialt stimuleerida, nii et kui inimene on muidu ka selline koleeriline tüüp, siis võib see mõjuda ... ütleme, erutavalt!» Tilguta tselluliiditõrjesse veel kaneeliõli, tsitruseliste eeterlikke õlisid (apelsini-, sidruniõli jt), rosmariiniõli, greipfruudiseemneekstrakti (Citrosept), apteegitilliõli, atlaseseedri-, kadaka- ja küpressiõli. Loksuta. Kui saadud vahend tundub nahal liiga kange või ärritav, lisa veidi baasõli. Ja mis edasi? «Iga kevad määrin seda nädal aega kaks korda päevas probleemsetele kohtadele, aga enne teen üks nädal aega julma,» räägib Merca. «Julmategemine tähendab seda, et igal õhtul määrin selle möka endale peale, tõmban ümber toidukile – ehk teen endast väikese vinku – tõmban jalga pidžaamapüksid ja lähen magama,» selgitab ta. «Järgmiseks hommikuks tselluliit läinud ei ole, aga maksimum kahe nädalaga olen rannavormis.» Merca soovitab: ilunipid köögikapist ja aiapeenralt «Mul on elus tulnud ette hetki, mil olen pesnud hambaid tuhaga, näiteks matkal,» räägib Merca. «Võtad hambaharja, teed märjaks, kastad puutuha sisse ja muudkui nühid. Vanaema rääkis, et see teeb hambaid valgemaks ka.» Meiki saab maha võtta külmpressitud oliiviõli või valge sinepi õliga. Veekindlat ripsmetušši eemaldab hästi linaseemneõli. Jumestuse võtab maha ka roheline tee. «Igal kevadel pesen kuu aega leivaga pead,» kinnitab punapäine näitleja. Selleks võta musta leiba («Teraleib ei sobi,» itsitab Merca) ja pudista see kaussi. Pikkadele juustele kulub umbes neli, lühematele kaks viilu. Vala leiva peale kuum vesi ja lase 10–15 minutit seista. «Võtan ma selle möka, lähen duši alla ja mökan selle endale pähe. Kuni oma ihu pesen, on see lima mul peas. Kui ihu pestud, lasen ka leival veega isevooluteed minna.» Leib peseb pea väga ilusti puhtaks, kinnitab Merca. Näovärskenduseks on väga head kummeli- või saialilleteest tehtud jääkuubikud. Suurepärane näomask: võta munavalge ja lisa sellele natuke sidrunimahla. Kanna näole ja pese mõne aja pärast maha. Teine suurepärane mask: võta maitsestamata jogurtit või keefiri ja lisa sellele kaerahelbeid või kaerajahu. Hoia peal pool tundi ja pese maha. Käi nägu üle kurgikoortega ja suvel maasikaid süües plödista mõni ka näole.