www.naisteleht.ee	 TEEMAD Lõbus vibreerimine teeb tselluliidile säru 10. August 2007 - 8:11 | naisteleht Keit Vende naudib ProEllixe’i-masinal selle lihaspingeid leevendavat mõju.: F: Stanislav Moškov Kui naised uudsel tselluliidiga võitleval ProEllixe’i-masinal naerma turtsatavad, on üks eesmärke juba täidetud: nad on vabanenud pingest. Naisteleht proovib, kuidas kümme minutit vibroteraapiat kehale mõjub, ja uurib, kui hea see on. Roosmarii ilu- ja tervisekeskuses ProEllixe’i vibreerimismasinale astudes on sees ärev tunne, sest pole vähimatki ettekujutust, kuidas keha vibratsiooni mõjul käitub. Väidetavalt treenib see kümne minutiga läbi kogu keha, ajamata sind higiseks! Masin näitab ja ütleb, millise numbri juurde tuleb seista. Ja lähebki lahti! Alus vibreerib rahulikult ehk soojendusfaasis. Lihased tahaksid liikumisele vastu punnida, kuid ei allu tahtele. Keha, eriti alumine pool, väriseb kummaliselt. Mitte samamoodi, kui ise end väristad või hüppad, vaid kuidagi seespidiselt. Vibreeriv tunne on harjumatu Paari minuti pärast võtab masin tuurid üles ja vibreerimine muutub tugevaks. See on aktiivne faas. Natuke naljakas on tõesti, kuid mitte ebameeldiv, pigem mõnus ja massaaži meenutav. Just selles faasis saab teha harjutusi, mis aitavad vibratsioonil mõjuda sinna, kus vaja. Protseduuri lõpupoole lülitub ProEllixe taas rahulikumale tempole ehk jõuab lõõgastavasse faasi. Kuna keha on juba vibratsiooniga harjunud, mõjub see rahustavalt. Roosmarii keskuse juhataja Helina Vende ütleb, et põhimured, mille pärast naised ProEllixe’it kasutada tahavad, on tselluliit ja kehakaal – masin mõjub ka tagavararasvadele, mis on kogunenud sügavale kõige probleemsematesse piirkondadesse. «Masina toime on märgatav, kuid sellest üksi ei piisa,» teatab Vende samas. «Parimaid tulemusi oleme saanud LPG ehk endermoloogilise ravimassaaži ja ProEllixe’i koostöös.» Nimelt lõhustab LPG hästi pindmist rasvakihti ja tselluliiti. Nii annavadki kaks protseduuri koos maksimaalse tulemuse. Iga kliendiga tegeldakse eraldi Vende ütlust mööda soovitavad nad ProEllixe’it ka neile, kel on istuva töö tõttu tekkinud selja ja turja piirkonnas lihaspinged. Samuti juhul, kui kiires elutempos ei leidu aega tihti trenni minna. Vende räägib, et nad tegelevad iga kliendiga personaalselt. «Kõik kuurid algavad meediku konsultatsiooni ja küsitluslehe täitmisega,» lausub ta. Konsultatsioonil pannakse paika kümneseansiline kuur vastavalt kliendi vaevustele ja eesmärkidele. Kui kuur on läbi, hinnatakse tulemusi ja töötatakse välja edasine tegevuskava. Tavaliselt kulub soovitud tulemuseni jõudmiseks 20–30 seanssi ja esialgu tuleb vibroteraapias käia kaks või kolm korda nädalas. Üks kord maksab Roosmariis 280 ja kümme korda (ettemaksuga) 2200 krooni. ProEllixe on kasutusel ka Kesklinna LPGs. Ära loobu treeningust! Vibroteraapia ei asenda tavapäraseid treeninguid, vaid on mõeldud neid täiendama. Kiire eluviisiga naised võivad ProEllixe’i vastu vahetada ühe või kaks treeningut nädalas. Kui füüsiline tegevus mõjutab eeskätt suuremaid lihasgruppe, siis ProEllixe’il saavad koormuse ka keskmised ja väiksemad lihased, milleni tavatreeningutes sageli ei jõuta. Seepärast ongi vibroteraapia trennile tõhusaks lisaks.