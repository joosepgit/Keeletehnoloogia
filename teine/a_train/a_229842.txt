www.bioneer.ee	 Itaalia Meteoroloogia Ühingu uurijad hoiatavad, et sügised põhjapoolkeral on muutumas luitunumaks. Nimelt vähendab kliimasoojenemine puudel vasekarva, punaste ja kuldkollaste lehtede esinemise hulka. USA Põllumajandusministeerium on samuti alustamas uuringut lehtede värvuse teemal, sest ka suure lombi taga on viimasel ajal täheldatud vähem värvikirevaid sügiseid. Vermonti Ülikooli uurimisrühmale eraldati selleks otstarbeks 45000 dollarit projektirahasid. „Lehed näitavad meile, mismoodi kliima muutub,“ ütles Itaalia Meteoroloogia Ühingu president Luca Mercalli ajalehele Telegraph. Puud on elavad organismid, mis üritavad kohaneda kliimaga ja kui pole enam endine, siis toob see kaasa ka muutused puudes. Lehed puudel värvuvad, sest roheline klorofüll, mis valitses suvel, hakkab sügisel mitmete lehes toimuvate füsioloogiliste ja anatoomiliste muutuste toimel lagunema ning annab võimaluse välja paista leherakkudes paiknevatele kollastele ja oranžidele karotinoididele. Sügisöiste madalate ning päevaste kõrgete temperatuuride vaheldumine, tugev päikesekiirgus, aga ka stressitegurid (tüve ja okste vigastused, põud) loovad vananevates lehtedes soodsad tingimused punaste antotsüaanide tekkeks, needki annavad lisa puude sügiskirkusele. Tänu kliimasoojenemisele on madalate ja kõrgete temperatuuride erinevused vähenenud.