www.bioneer.ee	 Pühapäeval, 21. märtsil kl 15-16 kutsuvad Noored Rohelised kõiki Toompeale ”miljonikäimla” juurde, et osaleda üleilmses WC järjekorra Guinnessi rekordi püstitamises, millega ühtlasi tahetakse juhtida inimeste tähelepanu vee tähtsusele ja selle säästlikule kasutamisele. Veepäeva tähistamise raames toimub 20.-22. märtsil ülemaailmne kampaania, mis on pühendatud võitlusele veepuuduse ja ebahügieeniliste olude vastu maailmas. ”Maailmas on 2,5 miljardit inimest, kel puudub ligipääs puhtale joogiveele. Neil puuduvad ka esmased hügieenivõimalused,” selgitas Noorte Roheliste peasekretär Karine Oganesjan. ”Kliima muutumine ja vee liigkasutamine paljudes maailma piirkondades viib selleni, et peaaegu iga teine inimene elab aastal 2030 veepuuduses,” tõdes Oganesjan. Idee pikimas järjekorras osalemiseks tõi Noortele Rohelistele Tallinna Kuristiku Gümnaasiumi õpilane Rene Ilison, kelle sõnul on aktsioon ühest küljest ainulaadne võimalus osaleda Guinnessi rekordi püstitamisel. „Samas saame juhtida maailma tähelepanu süvenevale mageveekriisile, mille tõttu juba praegu sureb iga päev 4000 last,“ märkis Ilison. Noored Rohelised kutsuvad sel pühapäeval, 21.märtsil, kl 15-16 Toompea „miljonikäimla“ juurde järjekorda ning väikesele matkale läbi vanalinna, mis päädib Tammsaare pargi WC juures. Järjekorra tekitamisega aidatakse kaasa Guinnessi rekordi püstitamisele.