www.bioneer.ee	 Paljud vanemad ei tea, et väike palavik aitab lapsel haigusega võidelda ja seda pole tarvis hakata paaniliselt alandama. Samas võib kõrge palavikuga ette tulla olukordi, kus tuleb kiiresti arst kutsuda. Kuidas saada aru, kui ohtlik on lapse palavik? Vanemad muretsevad tihti hullupööra, kui lapsel palavik tõuseb. Palavik aga ei ole alati vaenlane, kelle vastu peab võitlema. Enamasti on palavik lausa hädavajalik, sest aitab kehal võidelda viiruste ja muude väliste sissetungijatega. Viirused ja bakterid elavad kehatemperatuuril. Kui kehasoojus tõuseb, aktiveeruvad valged verelibled ja keha hakkab kahjulikke sissetungijaid hävitama. Uuring näitab, et kui anda lapsele madala või keskmise palaviku vastu ravimeid, häirib see keha enda loomuliku kaitsesüsteemi tööd. Kuidas mõõta lapse palavikku Lapse normaalne kehatemperatuur võib kõikuda. Keskmine normaalne kehasoojus on: keele alt mõõtes 36-37,5 °C; kaenla alt mõõtes 35-37 °C. Kui lähed termomeetrit ostma, ei pea alati ostma klaasist ja elavhõbedasambaga riista. Kui selline kraadiklaas katki läheb, mürgitab see keskkonda ja võib lapsele tõsist kahju teha. Ohutumad on digitaalsed termomeetrid. Väiksemate kui 4-aastaste laste kehasoojust tuleks mõõta kaenla alt. Kaenlaauk peab olema kuiv. Kui oled termomeetri lapsele kaenla alla pannud, vajuta ta käsi tihedalt vastu külge. Vanemate laste palavikku saab mõõta suu kaudu. Enne ei tohiks laps veerand tunni jooksul midagi süüa ega juua. Pane kraadiklaas lapse keele alla. Laps peab seda seal kindlalt hoidma, aga mitte hammustama. Kui kraadiklaas hakkab piiksuma, saad vaadata näitu. Hiljutine uurimus näitab, et lapsevanemad võtavad lapse kõrget palavikku maha palju jõulisemate meetoditega kui meedikud. Selgus, et vaid 43% vanematest teab (arstidest 86% ja õdedest 64%), et alla 38 °C palavik on lapsele haigusega võitlemisel kasulik. Enamik vanemaid (aga ainult 11% arste) ütles, et nad püüavad lapsel maha võtta alla 38 °C palavikku, kui lapsel pole mingeid muid haiguse sümptomeid. Enamik arste on ühel nõul, et vanemad ei peaks püüdma alandada lapsel kuni 38 °C palavikku. Selline väike palavik on kehale viiruste vastu võitlemisel ainult abiks. Kui aga palavik on kõrgem kui 38 °C, kuidas seda alla saada? Lapse palavikku alanda nii: anna lapsele juua vett ja värsket naturaalset puuviljamahla. Ära paku mahla, mis on liiga magus, sest valge suhkur pärsib immuunsüsteemi toimimist; kui lapsel pole isu, ära sunni teda sööma. Isu vähenemine on reaktsioon palavikule ja võimaldab kehal keskenduda probleemi lahendamisele; pane lapsele selga vabad, kerged riided; leige vann võib aidata kehatemperatuuri alandada; las laps magab ja puhkab nii palju kui tahab; palavikualandajatena ära kasuta selliseid ravimeid, mis sisaldavad aspiriini. Aspiriini tarvitamine võib lastel ja noorukitel põhjustada Reye sündroomi. Reye sündroomiks nimetatakse 2-16-aastaste laste ja noorukite ägedat ajukahjustust ning maksa rasvväärastust. Põhjus on ebaselge, kuid arvatakse, et Reye sündroomi teke võib olla seotud aspiriini tarvitamisega gripi ajal.