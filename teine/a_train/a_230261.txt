www.naisteleht.ee	 Sõbrad Janek ja Jaak istusid möödunud reedel pahaaimamatult Janeki köögis, kui politseinikud uksele koputasid. Korter otsiti läbi ja mehed võeti käeraudus kaasa. Hiljem selgus, et neid kahtlustatakse aprillirahutuste ajal hukkunud Dmitri Ganini pussitamises. Ehitusfi rmas töötavad Janek (27) ja Jaak (23) olid saatuslikul 26. aprillil läinud oma kodukõrtsi Woodstocki süütule õhtusele õllele ning nagu kõik teisedki sattusid ootamatult pronkssõduri pärast lahvatanud sündmuste keskmesse. Daisi Normak, mõlema punkarist noormehe sõber, tol ööl Tallinnas ei viibinud, kuid ta on nendega toimunust rääkinud. Nüüd püüab ta sõpradelt ja samuti Woodstockis viibinud Janeki elukaaslaselt kuuldu põhjal juhtunut meenutada. «Ma ei saa juhtunut täpselt kirjeldada, kuid sündmused kandusid tänavalt Woodstocki baari. Seal oli palju inimesi, keda kaitsta tuli – noori naisi, kliente ja töötajaid, kes peitsid end keldris. See on ometi lubatud – enda ja ümberkaudsete kaitseks välja astuda!» on Daisi nõutu. «Vigastatuid oli küll ja küll, ka koristajad olid verised. Väikesed vigastused olid ka Jaagul ja Janekil.» Möödunud reedel, kaks nädalat pärast rahutusi, Janek ja Jaak arreteeriti süüdistatuna 20aastasele Dmitri Ganinile raske tervisekahjustuse tekitamises. Janeki kodu läbiotsimisel võeti asitõendina kaasa kööginuga. Daisi arvates jäid noormehed, keda punkarite ringkonnas tuntakse Winnetou ja Pika nime all, politseile silma ekstravagantse välimuse tõttu – nad kannavad punkarisoenguid ja tavalisest värvikamaid rõivaid. «Selliseid inimesi on ju lihtsam tähele panna ja süüdistada,» leiab ta. Rahulikud maailmaparandajad Daisi toonitab, et Jaak ja Janek polnud mingid kaklejad, pigem võiks neid nimetada tolerantseteks maailmaparandajateks. Meeste süütust peaks tõestama ka tõsiasi, et kui Woodstock oli vandaalidel maatasa lammutatud, andsid mõlemad, nii Janek kui Jaak, Postimehele olukorda kirjeldava intervjuu. «Inimene, kes on eelmisel õhtul kellegi ära pussitanud, ei lähe ju intervjuud andma!» laiutab Daisi käsi. Pealegi ei laseks noormeeste iseloom neil taolisi tegusid korda saata. «Janek on väga kindlate põhimõtetega. Ta on täiesti roheline: ei söö liha, ei sõida autoga. Ta ei võta ehitusfirmas töödejuhataja ametitki vastu, sest see eeldaks autoga sõitmist.» Veel kirjeldab neiu Janekit kui tüüpi, kes suudab kaks tundi baaris kellegi möla kuulata ja ikka öelda: pole mõtet kakelda. «Sõnadega ei ole teda põhimõtteliselt võimalik ärritada. See, kuidas ta asjadest hoolib – täpselt see mees, kes kevadel metsa all vabatahtlikult prügi korjab,» räägib Daisi. Janek armastab pööraselt ka oma kaht väikest poega, kes elavad koos emaga Tallinnast kaugemal. Tema praegusel elukaaslasel on täiskasvanud lapsed varasemast abielust. Teine vahistatu, Jaak, on Daisile kui vanema venna eest. «Ta on üks heasüdamlikumaid inimesi, keda tean – sellepärast kõik see mulle nii hinge lähebki.» Raplamaal elav Jaagu invaliidist ema sai poja vahistamisest teada päevi hiljem. «Need inimesed ei ole nii tugevad, et neile selline asi kaela sadada võiks!» muretseb neiu mõlema noormehe lähedaste pärast. Sõbrad koguvad raha advokaatide palkamiseks Kogu sõpruskond tahab teada, mis süüdistus täpselt Janekile ja Jaagule esitati. Ka Janeki elukaaslane ei tea kuigipalju rohkem, sest nende kooselu polnud ametlikult registreeritud. Janeki ja Jaagu sõbad-tuttavad koguvad praegu aktiivselt raha, et neile korralikud advokaadid palgata. Tegeldakse ka omaalgatusliku juurdlusega. «Otsime inimesi, kes tol ööl midagi nägid – ka mina isiklikult tunnen enamikku neist, kes siis Woodstockis olid. Keegi ei usu, et need poisid seda tegid!» räägib Daisi. «See on nagu halb Hollywoodi fi lm, mida vaadates mõtled, et tegelikkuses ei saa seda juhtuda.» Ajakirjafotole ei soovi sõprade pärast murest murtud neiu jääda. Enda julgeoleku huvides: pole ju vaja pimedal tänaval rumalale ja agressiivsele kambale jalgu jääda. Daisi meelest pole see konflikt rahvustevaheline, ka Jaak ega Janek esinenud kunagi venevaenulike avaldustega. «Mul endal on häid venelastest sõpru, meil kellelgi pole venelaste vastu midagi,» kinnitab ta, teades samas, kuidas Vene meedia Dmitri Ganini surma abil vaenu õhutab. Ja kaht punkarit kasutatakse tema hinnangul praeguses olukorras ohvritalledena: suure naaberriigi heameeleks on ometi vaja keegi risti lüüa.