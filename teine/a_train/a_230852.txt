www.naisteleht.ee	 TEEMAD Kaunitar Aleksandra elu katkes kooli lõpuõhtul 29. Juuni 2007 - 11:07 | naisteleht 19aastane Narva tüdruk Aleksandra Pervušina oli sel saatuslikul päeval saanud kätte küpsustunnistuse. Tema ees olid valla kõik teed. Keegi ei osanud aimatagi, et kuraditosin tundi hiljem viib hirmus liiklusõnnetus ta igaveseks sõpradest eemale. Oli jaaniõhtueelne päev 22. juuni. Narva humanitaargümnaasiumis algas lõpuaktus. Aleksandra Pervušina oli klassiõdedelt saanud ohtralt kiita nii oma kleidi kui soengu pärast. «Ta oli tõesti väga ilus,» meenutavad klassiõed. Naeratus huulil, astus ta lavale, et võtta vastu küpsustunnistus, kus eranditult head hinded. Kuigi neiu polnud veel kindel, mida edasi õppida, ei kahelnud ta kõrghariduse vajalikkuses. Aleksandra vanem õde Katja ulatas sõsarale lilled, kallistas teda ja suudles põsele: õeraas oli olnud tubli. Kaheksa tundi surmani Kell 17.30 veeretas buss õnnelikud noored kooli juurest Narva-Jõesuu baari Famagusta, et seal kooli lõppu edasi tähistada. Baaris algas tants ja trall, mille käigus tarvitati alkoholi. «Kõik jõid, kuid kaugeltki mitte hullupööra,» kinnitavad tüdruku klassikaaslased, kelle sõnul ei võtnud ka Aleksandra palju. «Meil oli lihtsalt lõbus.» Neiul oli olnud ka üks südantpuistav jutuajamine klassiõega, kelle arvates Aleksandra teda ei sallinud. «Ma olen sinusse alati hästi suhtunud ja nii saab see olema ka edaspidi,» kinnitas talle Aleksandra. Kolm tundi surmani Kell kaks öösel hakati baari sulgema. Osa inimesi sättis end minekule läheduses asuva hotelli baari, et seal edasi pidutseda, osa sõitis taksoga koju. Aleksandrale ja ta sõbrannale tuli sõber autoga järele ja nemadki võtsid esialgu suuna hotelli poole. Tee peal aga mõeldi ringi ja pöörduti baari juurde tagasi, sest mõne inimesega oli lahku mindud hüvasti jätmata. Aleksandra kohtas baari juures oma endist poiss-sõpra ja juttu jätkus kauemaks. Autojuht ei jõudnud selle lõppu ära oodata ja sõitis minema. Sealsamas saadi kokku ka Aleksandra lapsepõlvekaaslase Olegiga, kellega kasvati üles ühel tänaval. Et baari juurest tagasi koju sõita, istusid Aleksandra ja tema sõbrannad Ju liana, Anastassia ning sõbrad Aleksei ja Oleg 1983. aastal sündinud Aleksandri autosse. Noormees vandus, et on kaine. 30 minutit surmani Teel said klassikaaslased aga ruttu aru, et tegelikult on roolis istuv noormees väga purjus. Nad palusid tal jumalakeeli mitte kihutada ja Aleksandr võttis seda esialgu ka kuulda. Tema ettepanekuga ujuma minna polnud seltskond päri: kõik kippusid juba koju, sest aeg oli hiline. Et vältida politseipatrulli, valis autojuht käänulise kõrvaltee ning vajutas seal uljalt lapatsit. Kolm minutit surmani Aleksandr kihutas kui meeletu, kiirusega ligi 200 kilomeetrit tunnis. Tüdrukud anusid, et ta peatuks ja laseks neil taksoga edasi sõita. Muidu rahulik ja tasakaalukas noormees polnud paraku enam arusaaja. Järsku kurvi, mis on varemgi kihutajate elusid kustutanud, märkas juht lootusetult hilja. «Pea kinni!» kiljusid tüdrukud hirmust. «Kui surra, siis kõik koos,» vastas noormees sellepeale. Auto paiskus teelt välja ja käis mitu korda üle katuse... Esimesena tegi silmad lahti Juliana, kes istus juhi kõrval. Kartuses, et auto kohe-kohe plahvatab, hakkas ta meelemärkuseta sõpru välja tassima. Aleksandrat nende seas ei olnud. Juliana tormas meeleheitlikult ringi sõbrannat nimepidi hüüdes, kuid keegi ei vastanud. Kui kõigi teiste turvavööd olid kinnitatud, siis Aleksandral polnud, mida kinnitada. Kuna autos oldi kuuekesi, oli neiu sunnitud istuma tagumises reas keskmise koha sisse võtnud klassivenna põlvedel. Avariis aknast välja paiskunud Aleksandra elutu keha leiti lõpuks tükk maad sõidukist eemal. Vigastatud käega Juliana on sõbranna surmast jätkuvalt šokis ja suudab rääkida vaid Aleksandra vanematega. Anastassia pole mitu päeva kodust väljunud: tema silmad on vigastuse tagajärjel veripunased. Alekseid ootavad ees keerukad jalaoperatsioonid, autot juhtinud Aleksandr on haiglas koomas. Aleksandra õde ei usu siiani, et ta sõsar sai surma noormehe pärast, kes oli alati olnud tasakaalukas ja mõistlik. «Sa lahkusid sellest ilmast, kuid sa ei lahku meie südameist – sa jääd sinna igaveseks,» kinnitavad Aleksandrale tema sõbrad ja sugulased.