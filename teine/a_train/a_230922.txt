www.naisteleht.ee	 TEEMAD Pereema Romi Hasa plaanib sügisest tööpostile naasta 18. Aprill 2008 - 10:27 | naisteleht Lotta Mii ja Toni ei tülitse omavahel üldse, väidavad vanemad. Emmel-issil tuleb väikesi nagistamisi mõnikord ette: F: Stanislav Moškov Ajakirjanik Romi Hasa on olnud pikemat aega ekraanilt ja raadiost kadunud. Seda väga heal põhjusel: ta on praegu pühendunud oma mehele ja kahele lapsele. Aga peagi plaanib armastatud saatejuht taas tööd alustada. Perekond Hasa on juba kolm aastat elanud Viimsi poolsaarel maalilises Randveres. Kunagised vanalinlased Romi (30) ja tema muusikust abikaasa Petteri (37) võtsid vahetult enne laste saamist vastu kolimisotsuse ja nii saavadki aastane Toni ja kahene Lotta Mii koos vanematega mõnusat maaelu nautida. Lotta Mii on nagu ema suust kukkunud ja Toni täpselt isa Petteri moodi. Lotta on ema jutu järgi rohkem avatud, väga hoolitsev, kammib ponisid ja paneb kutsusid tuduma. Toni on pigem omaette toimetaja, kel on vaja vaid mõnd pulti või telefoni, et rahu maa peale saabuks. Riid tuleb Hasade majja üsna harva: kuna laste vanusevahe on nii väike, ei mäleta tütretirts, et on kunagi olnud ainus laps, ja oskab vennaga alati arvestada. Hetkel on Romi ja Petteri otsustanud lastesaamises väikese pausi teha, kuid nad ei välista, et kunagi võib pere veel laieneda. Abikaasa Petteri tuli laste pärast Smilersist ära Romi ja Petteri tutvumises on «põhisüüdlased» Anne Erm, kes nad ühele kontserditurneele tööle palkas, ja Petteri toonane bändikaaslane Hendrik Sal-Saller, kes tabas kiiresti ära, et noored tunnevad üksteise vastu huvi. Nimelt veenis just tema Romit pärast üht Smilersi kontserti bändi ühisele varahommikusele seljankasöömisele kaasa tulema... Romi kiidab abikaasa Petterit, kes on teadlikult pingutanud selle nimel, et saaks just praegu, mil lapsed on väikesed, rohkem kodus olla ja nendega tegelda. «Kohtasime ikka väga imestavaid pilke, kui Petteri loobus mängimast Smilersis, eelistades üliedukale bändile laste kasvatamist,» jutustab ta. Aga tänu sellele jätkub Romil ja Petteril aega nii lastele kui üksteisele. «Saame täiesti murevabalt minna veini maitsma ja kinno. Ja mina olen jälle hakanud käima Petteri esinemisi kuulamas,» räägib Romi. Petteri mängib praegu trumme Raivo Tafenau bändis ja Dagös. Plaan: sügisel taas tööle Ametlikul lapsepuhkusel on Romi Raadio 2st, kus ta enne kojujäämist juhtis koos Sten Teppaniga lõunaprogrammi. Teles vedas ta viimase projektina «Eesti muusika karikat». Just siis tundus aeg olevat täpselt õige, et töökarussellilt maha astuda ja emaks saada. «Ma ei ole eriti seda tüüpi, kes muretseks mingi karjäärirongi pärast, millest ma maha võiksin jääda,» mõtiskleb ta. Siiski, meedia on Romile endiselt südamelähedane. Ehkki kaljukindlaid tööplaane tal veel pole, vihjab ta väikese saladuskatte all, et mõned variandid on sügiseks juba olemas. Midagi rohkemat ei taha ta öelda, sest läbirääkimised alles käivad. Kuid see on kindel, et enam ei lähe kaua, kui Romi oma austajaid taas kuskil eetris rõõmustama hakkab. Liilit Kirss Aeg ainult iseendale Aastaid oli Romi tööks peamiselt kirjutamine, nüüd pakub talle palju rohkem pinget pildistamine. Tõsise arenguhüppe fotograafia vallas tegi ta Eesti Foto kursustel. «Mul on terve tutvusringkond fotohulle täis. Iga päev vaatame üksteise blogidest värskeid pilte ja kui kokku saame, räägime objektiividest, RAW-konverteritest ja värvihaldusest.» Romi sõnul on fotograafia väikeste laste kõrval ideaalne hobi: superhead modellid on päev otsa käeulatuses ja õhtul, kui nad on magama pandud, saab sukelduda fototöötluse lõputusse maailma. Vabal ajal käib Romi ka kinos, trennis ja sõbrannadega väljas ning vahel on tema sõnul lausa superluks minna üksinda ujulasse ja basseinis kilomeetrike ujuda.