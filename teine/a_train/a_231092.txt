arvamus.postimees.ee	 Viimane oleks tööturgu rahvusvahelises konkurentsis vaadates ka õiglane, sest valgekraede töökohad on meil suhteliselt rohkem ülehinnatud, rääkis Neivelt Postimehele. Riigi kulude kärpimine tähendabki muu hulgas ka palkade vähendamist, ent inimesed peavad selle vajadusest Neivelti sõnul ka aru saama. «Kui inimesed ütlevad, et kulusid peab vähendama, aga mitte minu arvel, siis jäävad kärped ära ja tuleb devalveerimine,» sõnas Neivelt. Ehkki pikaajaliselt on tulemus sama, oleks devalveerimise mõju lühiajaliselt rängem. ------------------------------------------------ Harri Taliga ametiühingute keskliidu esimees: Üldisesse palkade langetamise kokkuleppesse mina ei usu, sest Eestis pole ei riik ega erasektori tööandjad tahtnud sõlmida palgakokkuleppeid headel aegadel ning jutt solidaarsusest tuleb valitsejatele meelde alles siis, kui tehtud vigu enam maha salata ei õnnestu. Teiseks kannataksid kõige rohkem madalapalgalised, kellel iga kroon on arvel – täpselt samuti nagu tulumaksu langetamisest võidab inimene seda enam, mida suurem on ta sissetulek. Ainult riigiametnike 20-protsendilisest palgakärpest väga palju kokku ei hoia, ning 7000 krooni teeniva tolliametniku või 9000 krooni teeniva päästja palga vähendamine oleks põhimõtteliselt vale. Kolmandaks oleks palkade langetamisel soovitule vastupidine tulemus: väheneks tulu- ja tarbimismaksude laekumine ning riik peaks end veel rohkem kokku tõmbama. Eesti peab tunnistama, et meie maksu- ja eelarvepoliitika on läbi kukkunud, õhuke riik ei toimi. Majanduskriis ei õigusta uute rumaluste tegemist. Enn Veskimägi tööandjate keskliidu volikogu esimees: Kolm aastat tõsteti vastutustundetult palku. Samal ajal jäi tööviljakuse kasv mitu korda maha. 15 kuni 20 protsenti palku langetada on hädavajalik. Ettevõtjad lähevad ise seda teed, sest muidu konkurentsivõime langeb, aga avalik sektor ei tunneta konkurentsi. Üldrahvalik kokkulepe ongi vajalik selleks, et kõik sektorid järele tuleksid. Teisi lahendusi pole. Vastasel juhul läheme mööda väga ohtlikku teed, mis on sarnane Lätiga. Kärpimine pole lihtne, aga on saavutatav. Nii palju kui minul on olnud kokkupuuteid avaliku ja erasektori inimestega, saab enamik ikkagi olukorrast aru. Võib-olla on üksikuid, kes üritavad vastupidise jutuga endale avalikkuse tähelepanu tõmmata. Imelik on näiteks transporditöötajate ametiühingute nõudmine, et palk peab 37 protsenti tõusma, sest riiklikud dotatsioonid on 26 protsenti tõusnud. Dotatsioonide tõstmist on siiani põhjendatud kütuste hinna tõusuga, aga kütuste hinnad on langenud 2006. aasta tasemele. Järelikult tuleb dotatsioonid ära jätta ja palgad ka pigem 2006. aasta tasemele viia. Urmas Klaas riigikogu majanduskomisjoni esimees (Reformierakond): Valitsus kärpis eelmisel aastal valitsusasutuste tegevuskulusid seitse protsenti. Praegu on teemaks avaliku sektori palgakulude kärpimine. Ma ei tea täpselt, kui tihedalt Andrus Ansipi käes olev kärpimisreha riisub, kuid olen üsna kindel, et alla kümne protsendi kärbe ei tule. Kui nii arvestada, siis oleme Indrek Neivelti pakutule väga lähedal. Kärpimisotsus on möödapääsmatu, sest riigi sissetulekud on ülemaailmse majanduskriisi tõttu eelmise aastaga võrreldes väiksemad. Valitsuse ja kogu avaliku sektori säästev eeskuju on signaaliks tervele ühiskonnale. Nii tööandjatele kui töövõtjatele. Eraettevõtetes ei pea ma ühe vitsaga löömist õigeks, otsuse teeb ikka iga ettevõtja ise, lähtudes oma majandustulemusest. Eelarvekärbete juures tuleb tähele panna Eesti rahva ja riigi kaugemaid eesmärke, et need ei saaks lubamatult kannatada. Tahan ka veel lisada, et näiteks maksude tagasihoidlikum laekumine ei saa olla signaaliks maksude tõstmisele. Eriti rasketel aegadel on tähtis, et ettevõtluse arengu huvides riik maksukoormust ei kergita.