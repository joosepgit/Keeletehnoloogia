www.naisteleht.ee	 Tegelikult on Indrek Tarandi silmad lihtsalt väga tundlikud ega talu hästi valgust: F: Kalev Lilleorg Alati päikeseprillide taha varjuv saate «Teletaip» juht Indrek Tarand teab, et tema prilliarmastuse kohta käib ringi mitu legendi. Tegelikult on prillid mehele hädavajalikud. Indrek Tarand (44) teab neid legende suisa peast. Esiteks, räägib ta, kandvat ta prille, et varjata oma ärajoodud silmi. Teiseks, et ta on lihtsalt nii edev mees. «Kolmas ja õigeim põhjus on see, et mul on selline silm, mis talub vähem eredat valgust kui inimkonnas keskmiselt.» Sestap ongi Tarandil hea meel, kui päikeseprillid on käepärast. «No näiteks kevadel ja sügisel, kui päike on madal ja sõidad autoga või jalutad.» Ometi kannab Tarand päikeseprille ka siseruumides, näiteks tööl Laidoneri muuseumis. Need olid tal ees isegi hiljuti lõppenud filmivõtetel, mis toimusid pimedas Tallinna öös. «Ka kõige pimedamatel õhtuaegadel, kui muidu paneks kaks patareidega lampi peas teed näitama, häirivad mind tänavalambid või filmiprožektorid, » selgitab ta. Mees mõistab hästi, miks tema silmade tundlikkusest on raske aru saada. Nägemine on tal ju terav kui kotkal! «Tihti käivad tundlikkus ja kehva nägemine käsikäes, aga ei pruugi. Minu puhul on lihtsalt liiga palju valgust silmale halb.» Tarand on nii mõnelgi korral pidanud isegi ametlikult aru andma, miks ta siseruumides päikeseprille kannab. «Kord esitasin välisminister Kristiina Ojulandile arstitõendi, et mul on silmapõletik. Pidin tõestama talle vajadust kanda tööl päikeseprille!» Ent ühes kohas on mehel prillid lausa keelatud. Et «Teletaibu» saate kaptenid kannavad tumedaid prille, keelas režissöör Tarandil need ära. Ehkki just stuudios eredas prožektorivalguses on temal ilma päikeseprillideta eriti valus olla. Ühte prillipaari kannab Tarand, kuni need purunevad. «Esiteks, kui löön prilliklaasid vastu madalat uksepiita, sest olen ju pikka kasvu. Teiseks, kui unustan prillid toolile istumise alla. Või kolmandaks, kui lapsed närivad prillisangad ära.» Siis tuleb jälle uued osta. «Muidugi kannaksin meeleldi John Lennoni päikeseprille, aga pean kahjuks leppima laskesportlastele omaste prillidega,» tõdeb Tarand. Kui ta seepeale natuke järele mõtleb, leiab ta, et küllap on prillide kandmises ka pisut poosetamise maiku juures – aga palju tähtsam on ikka praktiline pool.