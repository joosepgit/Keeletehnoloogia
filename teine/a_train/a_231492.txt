arvamus.postimees.ee	 Jarmo Mäkelä: üllatus – soomlaste toetus ELile on kasvanud Tänapäeva poliitikaajakirjandusel on omapärane joon, et ajalehe esiküljed täidetakse uhkete piltide ja graafikutega alati, kui mõne partei toetus on liikunud ühte või teise suunda nii, et selle ainus õige seletus on arvamusuuringu mõõtmisviga. Vahel põhjendatakse niisuguste «muutustega» erakondade populaarsuses kaugele ulatuvaid poliitilisi järeldusi – siis on lõpptulemus juba aprillinaljade klassis. REKLAAM Mõnikord juhtub aga nii, et ühiskonna heaolu seisukohalt tähtsate hoiakute küsimuses avastatakse kümnete protsentideni ulatuv muutus ja ajakirjanduses ei peeta seda millekski. Nii juhtus äsja avaldatud uuringuga soomlaste suhtumise kohta Euroopa Liitu, mida esitles majanduspoliitika mõttekoda EVA. Mitte kunagi varem pole Soomes olnud nii suurt toetust Euroopa Liidu liikmesusele kui 2012. aasta talvel. Aastaga on ELi kuulumisse soosivalt suhtuvate kodanike osakaal kasvanud 37 protsendilt 55-le. See on nii vaatamata sellele, et seljataga on Euroopa Liidu ajaloo kõige ohtlikum aasta. Kui vaadata eraldi erakondade toetajaid, siis on muutus olnud veel dramaatilisem. Toetus ELi kuulumisele ei kasvanud vaid põlissoomlaste ja roheliste hulgas. Aga euro, see kurjuse ema? Mitte kunagi varem pole olnud Soomes nii palju neid, kelle arvates marga vahetamine euro vastu oli õige samm. Mitte kunagi varem pole nii paljud olnud seda meelt, et eurost on olnud Soomele kasu praeguses majandusolukorras – nende osakaal on aastaga tõusnud 38 protsendilt 49-le. Kaks kolmandikku arvab, et marga uuesti kasutusele võtmine eurokriisi tõttu oleks kahjulik nii tarbijatele kui ka laenuvõtjatele. Suhtumise muutus on olnud tavatult võimas vaatamata sellele, et soomlaste kujutlus sellest, milline Euroopa Liit on, pole üldse muutunud. Enamuse arvates on EL ennekõike bürokraatlik. EL tegutseb soomlaste arvates liiga palju tugevate riikide tingimustel ja rõhutab liigselt majanduslikke väärtusi sotsiaalsete arvel. Aga mis tähtsaim: soomlaste arvates EL ka kindlustab rahu Euroopas. Samal ajal ei kiida keegi Soome ELi poliitikat ja küsimus pole üksnes praeguses valitsuses. Eriti selgelt paistab see silma suhtumises eurosse, mis on enamiku meelest olnud majanduslikult edukas ettevõtmine, aga poliitiliselt täielik sasipundar. Enam kui pooled on seda meelt, et Soome on suhtunud probleemidesse sattunud eurotsooni riikide toetamisse liiga soosivalt ning teiste võlgu ei peaks ühiseks asjaks võtma. Usalduse kadumine maailmajao poliitiliste juhtide vastu tuli ilmsiks, kui rahvalt küsiti, kas ELi liikmesriigid peaksid saama mõjutada Euroopa keskpanga poliitikat. Kui veel aastal 2007 vastas viiendik sellele küsimusele jaatavalt, siis nüüdseks on nii arvajaid jäänud järele 12 protsenti. EVA arvamusuuringu tulemused ei ole kergesti tõlgendatavad. ELi ei armastata ja Soome poliitikat ELis ei toetata. Ikkagi tajutakse ELi ja eurotsooni liikmeks olekut selgelt tähtsamana kui varem. Soomlased ei usu ja ka ei soovi, et Soome lahkuks eurotsoonist. Soomlased ei taha ELi lagunemist ja ka ei usu, et nii läheb, ei soovi eurotsooni lagunemist või et EList saaks liitriik. Mingil määral tõenäoliseks peavad soomlased nõrgemate liikmete lahkumist eurotsoonist. Kas neile kodanike vastuolulistele arvamustele on mingit seletust? Ühe pakkus välja Põlissoomlaste võimumees Matti Putkonen, kes ütles EVA uuringu tulemuste kohta nende esitlusel nii: «Hea ettevõtmine, aga soss-sepad on suutnud selle ära rikkuda.»