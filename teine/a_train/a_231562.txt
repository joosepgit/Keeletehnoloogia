www.naisteleht.ee	 Kaunis halb, aga väga-väga naljakas. Esimese hooga tahaks plaati masinast päästma tõtata, kuid siis mõtleb aju ümber. Või vähemalt see osa ajust, mis mäletab kümne aasta taguseid aegu, mil «Oh Carolina» oli eriliselt popp lugu. Nii jääb plaat end ikka edasi ketrama, vanad hitid voolavad ja tuju on hea. Antagu need maksimumpunktid andeks, aga vahel lihtsalt peab totralt nalja saama! Jõmmirahvast eestlastel on kõvade kuttide ja «eriti lahedate tüüpide» mängimine alati hästi välja tulnud. Selles võis veenduda näiteks Inese ekspeika Martin Saare tehtud üleriigilises muusikahitis «Mul on bemmil uued kummid» või gängstafilmis «Tulnukas». Viimasest mäletame kildu «T***, tulen panen sulle kannaga näkku!» ja laulu, et keegi kuulus inimene ****** oblikate vahel. Mängufilm «Mina olin siin» täiendab meie slängisõnavara samuti oluliselt. Näiteks teatab tuntud telenägu Johannes Naan, kes filmis kergelt äput lahedat venda mängib: «Davai, ma lähen võtan ka ühe suure kuse ette!» Ja võtab suure õlle ette. Rasmus Kaljujärve kehastatav tegelane alustab filmisüžeed «bensuka tegemisega». See tähendab, et ta laseb kanistrid ja autopaagi bensiini täis ning kihutab siis maksmata minema. Aga seda väljendit vist igapäevaelus vaja ei lähe... Loomulikult kuuleb ohtralt vägisõnu, sest need kuuluvad filmikarakterite sõnavarasse niisama loomulikult kui hommikusse üks kohv. Tegelikult on vist õigem öelda, et roppused on filmis sama iseenesestmõistetavad kui ükskõik millise suvalise Petsi või Valdise sõnakasutuses. On lausa imetlusväärne, kui loomulikult filmis narko müük ja poolõe pilastamine välja kukub. Isegi kaader, kus Tambet Tuisu kehastatav Olar (vaieldamatult kõige meeldejäävam tegelane filmis) teise mehe poolt ära kasutatakse (ehk oleks aeg võtta kasutusele uus sõna «karistuskepp»?), ei ole vaatajale piinlik. Tekib tunne, et Olar saab õige asja eest! Veider...