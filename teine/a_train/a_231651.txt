www.naisteleht.ee	 Graafika on minu hing, kinnitab Pavel.: Foto: Denis Georgievskij. Juba väikese poisina meeldis Pavelile joonistada. Enda sõnul joonistas ta täpselt sama hästi nagu teised lapsed, ainult et palju-palju rohkem. «Mulle ei meeldinud teiste lastega suhelda,» tunnistab noormees. «Ma ei käinud õues ega mänginud teistega füüsiliste probleemide pärast. Istusin kodus ja joonistasin ning väljendasin niimoodi seda, mida tahtsin öelda. Pavelil (23) on tumepruunid silmad, ta kannab kunstnikule kohaselt musti rõivaid, ent kõnnib tugevasti longates. Tema liikumispuue on sünnitrauma tagajärg. Pavel õpib Eesti Kunstiakadeemia esimesel kursusel graafikat. See eriala on noore mehe unistus. «Graafika abil saan inimestele midagi öelda ja neid selle kaudu aidata.» Pavel pole eriti agar suhtleja, meelsamini jagab ta oma mõttemaailma teistega kunsti kaudu. Süda graafika juures Pavel teadis juba keskkooli ajal Juhkentali gümnaasiumis, et tahab kunstiakadeemiasse astuda. Neli aastat tagasi teda aga graafika erialale vastu ei võetud – liikumispuude tõttu soovitati tal hoopis graafilist disaini proovida. «Nad ei põhjendanud oma otsust, aga arvan, et ehk nad leidsid, et jalgade tõttu ei saa ma graafikat teha. Et ma ei saa tõmmata sirget joont või midagi sellist,» räägib Pavel. Nii sattuski ta graafilise disaini erialale, kus töö käis pigem arvutiga. Seda õppis Pavel kaks ja pool kursust, siis kadus motivatsioon ning ta võttis poolteist aastat akadeemilist puhkust. «Tegin asju, mida ma hinges ei tahtnud. Graafiline disain on selline, et teed tööd ja saad selle eest palka. Graafika on hingele – kõik saavad seda vaadates informatsiooni ja selle eest ei pea keegi maksma.» Disainiõpingute ajalgi ei unustanud Pavel graafikat. Päeval tegeles ta koolis arvutidisainiga, õhtud ja ööd kuulusid graafikale. Pavel armastab korrata lauset: «Lihtne elu pole hea elu.» Pärast pooleteiseaastast akadeemilist puhkust otsustas mees kunstiakadeemiasse uuesti sisse astuda. Ja ikka graafikasse. Ta sooritas sisseastumiseksamid edukalt, kuid kahjuks pakuti talle vaid tasulist kohta. Õpingute eest tasumine käib aga kasina pensioniga Pavelile üle jõu. Õppelaenu ta samuti võtta ei saa, sest oli selle võimaluse disainiõpinguteks juba ära kasutanud. Ja ka sugulased ei suuda aidata. «Olin selle raha pärast tõesti depressioonis. Rääkisin mitme organisatsiooniga, et kas keegi aitaks. Lõpuks leidsin liikumispuudega inimeste liidu, kes lubas aidata,» meenutab Pavel. Kuna Pavel õpib liikumispuude tõttu osakoormusega, maksab ta vaid poole õppemaksust ehk 20 000 krooni aastas. Selle summa püüab annetustena kokku saada liikumispuudega laste tugiühing. Ja on lootust, et kooli akadeemiline nõukogu vabastab Paveli õppemaksust üldse. Ehkki liikumispuudega inimesel on graafikat teha füüsiliselt keeruline, kuna nõuab palju jõudu, on Pavel äärmiselt visa ja heas mõttes fanaatiline. Sest graafika on tema unistus. Paneb inimesi mõtlema Pavel tõdeb, et tema elu pole lihtne, kuid on see-eest huvitav. Keeruliseks muudavad tema elu peamiselt teised inimesed. Näiteks on temalt mobiiltelefon röövitud üheksal korral. «Halvad inimesed näevad mind tänaval kõndimas. Nad näevad, et ma ei suuda ennast kaitsta, tulevad juurde ja võtavad telefoni ära.» Seetõttu ei saagi Pavelit vahel telefoni teel kätte. Katsumused aga ei takista teda oma unistusi täide viimast. Paveli suurim soov on inimesi aidata ja neid mõtlema panna. «Ma ei saa neid aidata rahaga. Ma saan seda teha oma tööga, oma nägemusega, oma eluga,» lubab missiooniga mees.