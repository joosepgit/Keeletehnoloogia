www.naisteleht.ee	 Kuivatatud tomatid on Reinul juba purki õli sisse pistetud, ka vorstirohi on kuivatatud. Ees ootab puutäis antoonovkaid – hapukaid kuivi ubinaviilusid on hea talvel tee sisse panna.: F: Kalev Lilleorg Kui teile meeldib talvel üle kõige kuivatatud õunu näkitseda, ent kodus häid kuivatamistingimusi pole, siis tasuks kaaluda uue kodumasina, dehüdraatori soetamise peale. Pensionärist vanahärral Rein Salistel (73) on käed tööd täis: hunnik õunu on vaja lõikuda ning ära kuivatada. Mitu puud on veel ubinate all lookas. Rein aga pole vanamoodne mees, kes õunte kuivatamisega pliidi peal jändaks. Tema soetas hiljuti peene nimega aparaadi — dehüdraatori. «Kui on ikka palju õunu, ei jõua kõike pliidi peal ära kuivatada,» ütleb ta. «Peale selle saab dehüdraatoriga kuivatada muudki. Proovisin ka värsket kurki, porgandit ja tomateid kuivatada — väga hea ja värske maitsega tulid!» Reinu kasvuhoones on veel praegugi tomateid küllalt. Ta kuivatab need ära ja paneb õli sisse. «No nagu need päikesekuivatatud tomatid on! Ja praegu kuivab masinas näiteks majoraan,» on Rein hoos. Õhtul jõuab järjekord õunte kätte. «Proovin seekord natuke kaneeli juurde panna, lapselaps tellis,» teatab ta ja kiidab, et on masinaga väga rahul. Sojaliidu tehnoloogi Merike Tärki sõnul saab dehüdraatoris tõepoolest kuivatada vaat et kõike peale toiduõli ja kanamunade. Puu- ja aedviljade, marjade, seente ja ürtidega tuleb masin suurepäraselt toime, samuti pähklitega ja soovi korral võib selles teha isegi leivakuivikuid! Tärki kinnitusel säilitavad aiaviljad dehüdraatoris kogu oma tervislikkuse ja hea maitse. Ei tasu ka ehmuda, et nad ei näe välja samasugused, nagu olete harjunud nägema kaupluseletil — seda ikka seepärast, et ise kuivatatud puu- ja aedviljade puhul pole kasutatud säilitus- ja kunstlikke värvaineid.