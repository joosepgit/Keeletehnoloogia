www.naisteleht.ee	 TEEMAD Kerge uinak naeltest voodil 27. Jaanuar 2012 - 11:43 | naisteleht Olgu, tegelikult on üsna keeruline uinuda samal ajal, kui sajad teravad ogad end meeleheitlikult su selja sisse söövad, aga pärast meie uue lemmiktervisekiiksu, Shakti mati kasutamist magad nagu paks kassivolask ahju peal. Nõeltega kaetud matil magamine pole mingi uudis — selle ajalugu ulatub 5000 aasta taha Indiasse. Eestis olid säärased matid levinud isegi nõukaajal, kuid need nägid välja pigem nagu sõjaaegsed piinariistad, mitte peened ja moodsad akupunktuurmassaaži vahendid. Uut ilusat matti maha laotades on jalapakud ja rattale tõmbamine küll viimased asjad, mis meelde tulevad. Kena oranž matt on kaetud 230 plastkettaga, millest igaühel on 27 teravikku — seega sellele pikali visates stimuleerib su keha kokku 6000 teravikku! Aga vabandust, pikali VISKAMINE ei ole küll väljend, mida matiga esimest tutvust tehes kasutada saaks. Kohasem oleks öelda, et esimese hooga üritan end sellele rullida, poetada või roomata. Sest need nõelad/naelad tunduvad kole teravad. Kord aga juba selili ning teravikud selja sees kinni, läheb tunne umbes minutiga ebameeldivast ära- ütlemata meeldivaks. On soe ja mõnus, selg suriseb ja mõtegi läheb üllatavalt selgeks (seda ei juhtu just tihti). Nii peabki olema Teooria ütleb, et see rahustav soojus hakkab teravikel asetsevatest piirkondadest varsti kiirgama ning su keha, vaim ja närvid lõõgastuvad, lubades kogeda sügavat lõdvestustunnet. Vastavalt vanale idamaade tarkusele saab alles sügavalt lõõgastunud seisundis alata keha «intelligentne tervenemine». Intelligentse tervenemise suhtes jään üsna ebaintelligentselt äraootavale seisukohale. Lihtsam on öelda: no mõnus on! Meie reklaamijuht Ede-Mall Jüriado, kes kasutab matti kaks korda päevas, on pisut intelligentsem ja põhjalikum. Ta räägib, et õhtuti, enne uinumist, on hea sellel paarkümmend minutit lebades päeva jooksul kogunenud lihaspingeid vabastada (arvuti taga töötamisest kipuvad need ju kuhjuma!). «Hommikul aga on minusugusel madalavererõhulisel inimesel tore end sellel äratada. Matt põrandale ja paljajalu peale!» Ta ütleb, et pelgalt seismisest võib küll alustada, aga tõhusam on liikuda. «Proovisin esmalt niisama keha raskuse ühelt jalalt teisele viimist, aga ka sellest jäi kohe väheks, vahva on teha paigalkõndi ja matil ringi liikuda. Esimene kord võib kiljuma võtta, aga sellega harjub imeruttu. Peaasi, talla kaudu äratad üles kogu oma keha ja jalad on soojad-soojad. Jääb üle oodata, millal keegi mõtleb välja sarnase efektiga sisetallad saabastesse, külma ilma puhuks.» Ede-Malle saapajutt võib ju olla nali, aga mati häid omadusi kiites on tal tõsi taga. Nagu paljudel teistel. Leidke kas või mõni esimene ettejuhtuv rootslane ja küsige temalt! Miks rootslane? Sest paar aastat tagasi tabas Rootsit tõeline nõelmatihullus. Neid müüdi kogu riigis nii palju, et sellest oleks võinud järeldada, et kõigil läänenaabritel on krooniline unepuudus ja seljavalu. Isegi New York Times kirjutas toona, kuidas hindu vaim mööda Stockholmi tänavaid lehvib ja rootslased nõelmattide kasutamisega suisa Guinnessi rekordite raamatusse pääsesid — sest 3000 inimest laotas parki oma mati maha ja laulis sel mediteerides mantraid. Kirja läks väidetavalt aga ainult 2500 inimest, sest ülejäänud jäid vahepeal suurest mõnust lihtsalt magama. Juba kolm aastat matti kasutav Angelique Angervall, kes töötanud Swedbanki heaks nii Eestis kui Rootsis, meenutab, et aastate eest läks buum lahti seetõttu, et Shakti matt valiti tema kodumaal aasta jõulukingiks. «Ja pärast seda oli see kõigil olemas! Mulle soovitasid seda sõbrad ja nüüd olengi kasutanud seda juba kolm aastat. See on väga rahustav, ma tõesti jään tihti selle peale magama.» Meil ei jää üle muud, kui Angelique’iga nõustuda. NB! Eriti lõbus on matiga külalisi piinata. Kui aastate eest tegi ilma Twister ja kõik vähegi painduvad sõbrad asusid pärast seaprae söömist end üksteise võidu küsimärgikujuliseks keerama, siis nüüd viska Shakti matt põrandale ja sunni neid sellel lamama. Nalja on rohkem kui rubla eest ning naabrid võivad tõesti imestada, miks sinu juurest oih!- ja aih!-kilkeid kostab. Selili viskamast keeldujail soovita süütul ilmel matile seista. Paha aimamata astuvad nad julgelt selle peale ... vaid selleks, et naelad neilt jalad alt võtaksid (seda nalja ei tohi muidugi teha puusahaigete tädidega). Kai Väärtnõu Soovid matti endalegi? Siis kirjuta e-kiri aadressil info@shakti.ee ning märgi ära parool «Naisteleht». Esimesele sajale parooli ütlejale on matt tavalisest peaaegu poole soodsam ehk hinnaga 29.90 (lisaks kingiks kaasa kott) ja ülejäänutele 34.90. Mati kohta loe www.shakti.ee. Kommentaarid Tere talv! juba 80-ndatel müüdi selliseid riidele kleebitavaid kettaid apteekides ja nõukogude televisooon rääkis nende ravimõjust. Isegi sai soetatud ja kasutatud. Rootslase leiutatust on asi küll ikka väga kaugel.