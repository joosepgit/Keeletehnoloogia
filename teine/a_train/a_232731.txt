arvamus.postimees.ee	 Merike Teder: kes on küürakas? Enne jõule vastu võetud Tallinna uus laste koolimääramise kord oma napis sõnastuses tekitab küsimusi. Haridusministeerium näiteks osutab, et see jätab vanemad endiselt hiliskevadeni teadmatusse, millises koolis laps sügisest käima hakkab. REKLAAM Kas poleks võimalik anda lastevanematele eelnevalt mingid konkreetsed viited, millised on siis need kodulähedased koolid, millega arvestada võiks? Tallinn põrgatab aga palli tagasi ja vastab, et ministeerium ise tegi selle küüraka seaduse ja peaks seda muutma. Vägisi meenub paari aasta tagune jagelemine lasteaiarühmade suuruse üle. (Aga ministeerium viitab täitsa põhjendatult ka sellistele pisiasjadele, mille peale linn peaks ette mõtlema. Näiteks mis saab, kui mõni vanem jätab koolitaotluse esitamata või unustab saadud koha kinnitada.) Siiski peab leiduma ka seadusele vastav parim lahendus. Ehk saaks seda lahendada nii, et suuremale osale lastest pakuks kodule lähimat kooli aadressi ja õdede-vendade andmete järgi mingi nutikas programm ning nendega, kellele ei sobi, tegeldaks ükshaaval edasi. Võib-olla hoiaks see aega ja tööjõudu kokku?