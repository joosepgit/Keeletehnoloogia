www.bioneer.ee	 Riigimetsa Majandamise Keskuse (RMK) 2011. aasta esimese kolme kuu müügitulu ulatus 37,1 miljoni euroni. Mullu samal perioodil teenis RMK müügitulu 25,8 miljonit eurot, seega on kasv aastaga 44%. RMK selle aasta esimese 3 kuu puhaskasum on 12,4 miljoni eurot. See on kaks korda suurem võrreldes sama ajaga mullu, mil kasum ulatus 6,3 miljoni euroni. Valdav osa tuludest teeniti metsamaterjali ja hakkpuidu müügist. Aasta esimese 3 kuuga müüs RMK 0,8 miljonit kuupmeetrit metsamaterjali 34 miljoni euro eest. Keskmiseks metsamaterjali müügihinnaks kujunes 44,5 eurot kuupmeetrist, mis on 20% enam kui eelmise aasta samal perioodil. Esimeses kvartalis müüdi metsamaterjali ja hakkpuitu 0,07 miljonit kuupmeetrit 2,5 miljoni euro eest. Keskmine müügihind ulatus 34,4 euroni kuupmeetrist. Müügitulemustelt väga hästi alanud aasta suurim planeerimatu kulutekitaja oli lumi. „Oleme tänavu lumekoristust teinud oma teedel 22 000 km ulatuses ja seetõttu on teehoolduse eelarve planeeritut ületanud 60%-ga,“ selgitas RMK juhatuse liige Tavo Uuetalu. Lumekoristuse kulud olid esimes kvartalis 276 800 eurot.