arvamus.postimees.ee	 Priit Pullerits: meie sporditsirkus Soomes on Eesti äpardusi säästnud suuremast häbist see, et venelastel on seal läinud veel sandimalt. Iluuisutamise EM-võistlustel Helsingis kujunes sensatsiooniks aastatetaguse Justin Timberlake’i ja Janet Jacksoni kurikuulsa riietusäparduse kordusintsident, kui Venemaa jäätantsijal Jekaterina Rubleval lagunes kleit seljast. Selliseid asju on varemgi ette tulnud, kuid seda, mis juhtus Helsingis Eesti sportlasega, polnud isegi kogenud kommentaatorid näinud. REKLAAM Paarissõidus läks Eestit esindaval Maria Sergejeval uisupael lahti, nii et lühikava esitamine tuli katkestada. Eesti õnneks polnud too viperus kuigi seksikas. Teleusutluses tunnistas jäätantsija Kristjan Rand, et jäi soojendusele hiljaks, sest magas hommikul sisse. Nädalavahetusel jäi Budapestis vehklemise MK-etapi võistkonnaturniiriks üles andmata Kristiina Kuusk – alaliidu peasekretär Nikolai Novosjolov oli teinud ülesandmislehel risti valesse kastikesse. See möödapanek tuletas meelde lugu mulluselt MMilt, kui hommikul hilines relvakontrolli Maarika Võsu. Turniir jäi tal pooleli. Eesti spordi naljanumbrid ulatuvad tagasi vähemalt Lillehammeri taliolümpiani, kus läks vett vedama iluuisutaja Margus Hernitsa esinemine. Uisusaapa kruvid pudenesid jääle. Aasta hiljem läks tal Eesti meistrivõistlustel katki püksikumm. Riietusega on hiljemgi kimpu jäädud. Sydney olümpial tõmbas Indrek Sei enne starti lõhki kaks ujumistrikood ja pidi vette hüppama vanamoodsates suspedes. Viis aastat hiljem Oberstdorfis suusaalade MMil oli kahevõistleja Tambet Pikkori probleem vastupidine – lubatust avaram kombinesoon tõi kaasa diskvalifitseerimise. Hädad on peitunud ka kaalus. Nagano olümpial pani kelgutaja Andrus Paul oma sõiduvahendile liiga palju tina: ajas segi 100- ja 300-grammised lisaraskused. Kohtunik kõrvaldas ta võistluselt. Pange tähele: jutt ei käi harrastussportlastest, kellest mõni on sõitnud Estoloppeti maratonietapile ja suusasaapad koju unustanud. Jutt käib professionaalsetest sportlastest (ja nende professionaalsetest esindajatest), kes on elementaarsed asjad laokile jätnud. Ebaprofessionaalsus, mis muud. Aga spordis pole pisiasju. Vastupidi: kõik totrad läbikukkumised saavadki alguse just pisiasjadest. Nagu lahti hargnenud saapapael või kleidi katkenud õlapael.