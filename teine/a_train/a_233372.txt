www.naisteleht.ee	 Kui veel mõne aja eest ei tahtnud Inga ega Toomas oma suhet tunnistada, siis nüüd kuulutab Inga rõõmsalt, et nad on Toomasega oma õnne leidnud: F: Kalev Lilleorg Toomas Lunge elukaaslane näitleja Inga Allik võib pikkadel reisidel rahulik olla – tema nelja-aastane poeg Rasmus ja Toomas saavad isekeskis suurepäraselt hakkama, muret nende pärast pole emal vaja tunda. Et nende kodu asub Tartus, kuid Ingal (27) on Tallinnas lavakunstikoolis magistriõpingud pooleli, veedavad Toomas (45) ja Rasmus keskmiselt ühe õhtu nädalas omaette ja Inga kahtlustab, et Rasmus on osanud Toomase ümber oma pisikese sõrme keerata. Heas mõttes muidugi. Kord, kui emme oli taas Tallinnas ja helistas õhtul, et küsida, kuidas poistel läheb, luges suur mees parajasti väikesele mehele unejuttu (see on muidu emme ja Rasmuse õhtune ühistegevus!) ega saanud pikalt rääkida. «Ja kui ma tunni aja pärast uuesti helistasin, siis Toomas ikka veel luges. Ta on nii kohusetundlik, et arvas, et raamatu peab ikka lõpuni lugema!» naerab Inga. Armumine esimesest pilgust? Inga ja Toomase viis esimest korda kokku eelmise aasta suve malevanäidend «Muna EÜE ehk viimane kava». Inga tegi seal kaasa näitlejana, Toomas lõi tükile muusikalise kujunduse. «Ma ei oska öelda, kas tegu oli armumisega esimesest silmapilgust,» arutleb Inga. Muidugi teadis Inga Toomast juba varasest noorusest – kes siis Justamenti kuulnud poleks! Äkki pesitses naise hinges juba siis pisike sümpaatia mehe vastu? «Ebasümpaatne pole ta mulle kunagi olnud,» naerab Inga. «Aga tollel ajal olid mul lihtsalt natuke teistsugused iidolid, pigem ikka välismaalt.»