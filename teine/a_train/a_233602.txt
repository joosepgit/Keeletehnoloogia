arvamus.postimees.ee	 PRIIT SIBUL: IRL tänab soovituste eest. Olgugi, et mõned välja pakutud ideed olid taotluslikult provokatiivsed, on alati huvitav lugeda erinevate ekspertide arvamusi. Kõige tähtsam poliitikute ülesanne on tagada Eesti perede toimetulek. Selleks peab valitsus tegelema meie majanduskeskkonna arenguga. Sellesse IRL kui valitsusvastutust kandev erakond panustab. Kuna meie poliitika lähtub pikemaajalistest eesmärkidest, ei hakka me populaarsuse nimel valitsuses tõmblema, vaid eelistame asjalikke arutelusid ja stabiilset programmiliste seisukohtade elluviimisele suunatud tööd. Käesoleval aastal võtame vastu kaks Eesti rahvale märgilise tähtsusega seadust. Riigikogu võtab lähiajal vastu tasuta kõrgharidust kehtestava seaduse, mis jõustub 2013. aasta sügisest. Selle seaduse järgi on Eesti avalike kõrgkoolide täiskoormusega õppurite õpingud maksuvabad. Lähiajal jõuab riigikokku ka vanemapensioni seadus, mille järgi kehtestatakse ühele vanematest laste arvuga seotud täiendav pensionilisa. KOMMENTEERITUD IDEED ILONA LEIB: Reinsalu võib võtta koera või mitte, kuid on ilmselge, et ta peab minema valitsusse. Valitsuserakonna esimehe koht on valitsuses, kui tegemist ei ole just poliitilise paariaga. Mart Laari taastumiseks sobiks tööle naasmise järel riigikogu liikme koht hästi, samas Reinsalu peaks omandama valitsuskogemust. Rahvuslik-konservatiivse erakonna koht on pikemat aega vakantne olnud ning IRLil tuleks see positsioon lihtsalt uuesti sisse võtta. Hiljutine väärtuskonfliktist tulenev mainekahju on kantud ja kajastub toetuse languses, samas hiljutine esimehevahetus ja äsja üle elatud väärtuskonflikt laseks rahvuslik-konservatiivse ilmavaate kui väärtuse uuesti teemana püstitada ja oma pärisosaks teha. Sõnade ja tegude vastavust ja järjekindlust on vaja endise usalduse taastamiseks. IVO RULL: Kuni IRLi leerid sisemisi kokkuleppeid ja kodurahu ei sõlmi, pole neil erilisi lootusi mainelanguse pidurdamiseks. Tänane IRL = Ikka Reiting Langeb. Urmas Reinsalu kui erakonna liidri kuvandiga tuleb ilmselgelt veel tõsist tööd teha. Kui IRL suudab vältida lagunemist ning sõnastab massidele arusaadavalt oma rahvuslik-konservatiivse maailmavaate tänase Eesti kontekstis, on neil asja järgmisse valitsusse.