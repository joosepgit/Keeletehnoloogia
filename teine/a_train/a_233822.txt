arvamus.postimees.ee	 Hendrik Alla: kes vajab ERRi poliitreklaami? Laupäeval kirjutas Postimees, kuidas rahvusringhäälingu nõukogu töötab selle nimel, et enne järgmise aasta riigikogu valimisi oleks ERRi kanalites võimalik edastada poliitilist reklaami. REKLAAM Nõukogu esimehe Andres Jõesaare sõnul soovib ERR anda poliitikute käsutusse tasuta kanali, et nad saaksid oma ideid ja lubadusi propageerida. Vastasel korral viiksid Jõesaare loogika järgi riigieelarvest rahastatavad parteid maksumaksjate raha eratelekanalitesse. Samuti lubaks see erinevate finantsvõimalustega kandidaatidel võrdsemalt võistelda. Sellisel puhul sobib alati küsida: kellele on see kasulik? Kindlasti on see kasulik parteidele, kes saavad enda käsutusse veel ühe, tasuta reklaamikanali. Erameedia esindaja, Kanal 2 peadirektor Urmas Oru ütles seepeale: «Valimiste eel tahavad kõik võita, mitte võrdseks jääda. Seega tuleb reklaam ikkagi eraringhäälingusse tuua, et oma ideid ja kandidaate teistest armsamaks teha.» Niisiis suudavad rahakamad parteid ikkagi rohkem esil olla. Tasuta poliitreklaam ERRis sobib hästi ka rahvusringhäälingu nõukogu liikmetele. Kui selline seadusemuudatus suudetakse enne valimisi läbi viia, on nõukogu teinud teene poliitikutele ja garanteerib endale ka edaspidiseks sooja koha. Käsi peseb kätt ja vastupidi. Idee järgi on ERR ellu kutsutud Eesti rahva teenimiseks ja seetõttu teda ka sellesama rahva raha eest ülal peetakse. Mis kasu oleks ERRis poliitreklaami näitamisest rahval? Ei mingit. Reklaamijad saaksid vaid juurde ühe kanali, mida reklaamibüroode toodanguga üle ujutada. Eelnenud valimiskampaaniatest mäletame, et massireklaamis esitatakse sisutuid, kuid emotsionaalseid sõnumeid. Aastaid reklaamiga tegelenuna võin ma kinnitada: kui kõik tingimused on võrdsed, siis ostetakse seda toodet, mida kõige lärmakamalt reklaamitakse. Niikaua kuni parteid võrdustavad oma ideed pesupulbriga, mida tuleb müüa sagedaste esituskordade, kuid madal osalusmääraga sõnumi abil, see ka ei muutu. Seega ei päästaks ERRi õilis plaan väiksema eelarvega poliitilisi liikumisi suurparteide raharulli eest. Kui ERR tahab enne valimisi täita oma seadusest tulenevat funktsiooni ja anda vaatajatele objektiivset informatsiooni, siis selleks on üks hästi lihtne lahendus. Tuleks teha huvitavaid poliitika- ja diskussioonisaateid, mitte anda eetrisse reklaamibüroodest tellitud klippe.