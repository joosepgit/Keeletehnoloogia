arvamus.postimees.ee	 Tammsalu: presidendi kõne oli kujunditeküllane Tallinna Jaani koguduse õpetaja Jaan Tammsalu arvates oli presidendi aastapäevakõne väga kujunditeküllane ning uuriva ja tähelepaneliku inimese kõne. REKLAAM «Ma arvan, et seda tuleb veel lugeda, esimesel kuulamisel võib-olla kõigeni ei jõudnud,» sõnas Tammsalu ETV vahendusel. BNSi peadirektor Ainar Ruussaar rääkis, et temale jäi kõnest meelde kaks märksõna. «Esiteks - meid on nii vähe, meid on ainult üks miljon. Märgakem üksteist, hooligem üksteisest, meid ongi ainult üks miljon,» rõhutas Ruussaar. «Teine märksõna oli see, et vaja on rohkem enesekindlust. Uskugem endasse ja oma riiki,» sõnas Ruussaar. «Mulle meenus seda kõnet kuulates, kuidas ma oma 6-aastase pojaga olin täna hommikul paraadil ja lehvitasime sõduritele ja nad lehvitasid vastu. Mulle meenus, et kui mina olin 6-aastane, siis mul polnud seda emotsiooni,» rääkis Ruussaar. Veel hoolivusest rääkides ütles Ruussaar, et see on tegelikult väga lihtne. «Vaadake, kas naaber käib väljas ja hooligem, et kui te autoroolis sõidurida vahetate, siis näidake suunatuld. Tehke midagi lihtsat, mis aitab näidata, et hoolite teistest.»