www.bioneer.ee	 Edasi liigutakse tellisetehasesse, kus saab näha kuidas savist saab tellis. Siin tutvustatakse savi töötlemise peamisi keemilisi ja füüsikalisi protsesse ning õpilased saavad erinevaid tellisematerjale võrrelda. Samal ajal räägib juhendaja telliste kasutusvõimalustest. Käimas on harilik koolipäev Ida-Virumaal, mida viiakse läbi ettevõtliku õppe mudeli järgi. Kaasaegse ettevõtliku ehk aktiivse õppe märksõnadeks ongi just peamiselt seoste loomine reaalse eluga ning isetegemise ja kaasalöömise võimalus õpilase jaoks. Keskkonnahariduse omandamisel on näiteks rõhuasetus eluslooduse ja eluta looduse seostel, inimese ja looduskeskkonna vahelistel seostel, looduse ja majandustegevuse seostel jne. Teoreetiline õppetöö klassiruumis vaheldub praktilisega välikeskkonnas ning õpetajaga koos tehakse läbi erinevad katsed ja käiakse looduses vaatamas, kuidas üks või teine protsess looduskeskkonnas toimib. Eelpool näitena toodud koolipäev lõppeb Kõrtsialuse küla seltsimajas, kus tehakse saviga erinevaid katseid, võrreldakse kuiva- ja märja savi omadusi ning sinisavi plastilisust. Väiksemad lapsed saavad endale mälestuseks kaasa voolida väikese meene, suuremad õpilased saavad proovida ka savikrohvi tegemist. Juurde räägitakse savi kasutamise traditsioonidest Eestis. Kokkuvõttes on koolipäev aidanud õpilaste jaoks luua huvitavate näidete ja kogemuste varal uued seosed loodus-, majandus-, sotsiaalse- ja kultuurikeskkonna vahel. Samuti on omandatud uusi teadmisi, oskusi ja kujundatud väärtushinnanguid. Keskkonnaharidus ongi täna vast üks levinumaid ettevõtliku õppe praktikaid Eestis – avastusretked loodusesse, õues-õppe programmid, aktiiv- ja uurimuslik õpe – need on vaid mõned näited, kuidas lastele õppimine läbi seoste loomise ja kaasamise huvitavaks teha. Kuigi loodusained on ühed näitlikumad ja enim põnevaid rakendusvõimalusi pakkuvad, on Ida-Viru Ettevõtluskeskuse koordinaatori Kristi Ruusamäe sõnul võimalik ettevõtlikku õpet rakendada kõigis õppeainetes ning positiivsetest näidetest puudust ei tule. Tänaseks on ettevõtlik õpe jõudnud paljudesse Ida-Viru koolidesse ning järgmise aasta riiklikesse õppekavadesse on ettevõtlikkuse õpetamine ka juba Haridusministeeriumi poolt sisse kirjutatud. Ka hiljuti Jõhvis toimunud üleriigilise Haridusfestivali üheks läbivaks teemaks oli keskkonnahariduse tutvustamine läbi ettevõtliku õppe metoodika. Festivali üheks peakorraldajaks oli Keskkonnaamet koostöös Ida-Viru Ettevõtluskeskuse ja TÜ Narva Kolledžiga ning partneriks Entrum.