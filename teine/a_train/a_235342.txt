arvamus.postimees.ee	 Mailis Reps: Eesti vajab otseseid meetmeid lapsevanemate abistamiseks Keskerakondlane Mailis Reps leiab lapsevanematele lühema töönädala võimaldamise ideed kommenteerides, et kuigi tegu on huvitava mõttega, tuleks Eestis tegeleda laste probleemidega tervikuna ja luua otseseid meetmeid, mis hõlbustaksid perede hakkamasaamist. REKLAAM Tegemist on väga huvitava ideega, mida näitab juba ainuüksi see, et selle üle nii suur arutelu on tekkinud. Peresid ja pere loomist peab kahtlemata väärtustama, kuid kas konkreetne idee võiks jõustuda ka Eestis? On ju üsna loogiline, et kui inimestele pakkuda vähem tööaega ja rohkem vaba aega palgas kaotamata, siis loomulikult soovitakse vähem töötada. Ideaalis võiks see muidugi jõustuda, kuid reaalsus tekitab kahtlusi. Üsna suurt probleemi näen just selles, mis puudutab tööandjate suhtumist antud küsimusse – tegemist on ju tööaja vähendamisega, mida tööandjale ei kompenseerita. Samuti võib see mõjutada töökoha saamist – paratamatult peab tööandja kalkuleerima ning pigem eelistatakse inimest, kes töötab täistööajaga. Lisaks tuleb aga tegeleda probleemidega, miks lapsevanemad on stressis ja miks neil jääb vähe aega oma laste jaoks. Viimastel nädalatel on palju räägitud laste vaesusest, mis on tingitud justnimelt lapsevanemate kehvast olukorrast. Tööpuudus ning madalad palgad (eriti maapiirkondades) sunnivad lapsevanemaid töötama tihti mitmel ametikohal ning üsna tavaliseks on saanud ka ühe vanema töötamine kodust kaugel või lausa välismaal. Kahjuks pole enam haruldane ka olukord, kus mõlemad vanemad töötavad välismaal ning laste kasvatamine on jäetud vanavanemate, sugulaste või laste endi hooleks. Seega on vanemate stressi ja lastele vähese tähelepanu pööramise põhjused ka hoopis sügavamal. Lapsetoetus – 19 eurot kuus – on konkurentsitult Euroopa üks madalamaid, Eesti keskmine palk jääb põhjanaabrite omale tunduvalt alla, sama lugu on sotsiaalsete garantiidega. Näiteks muusikakoolid, spordiringid – kõik seesugune, mida lapsevanemad tahaksid oma lastele pakkuda, on päris kallis. Leian, et rohkem tuleb tegeleda laste probleemidega tervikuna, mitte vaid väikese osaga sellest. Eestis on vajadus otseste meetmete järele, mis hõlbustaksid lapsevanemate hakkamasaamist. Vajame meetmeid, et pered tunneksid lapsi saades kindlustunnet ja riigi tuge laste kasvatamisel.