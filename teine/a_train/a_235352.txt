arvamus.postimees.ee	 Tuhandeaastase varblase lend üle Tallinna See oli kindlasti Lenni, kes suvel Tallinnas Muusikamaja õuekohvikus peaaegu mu taldrikule maandus ja «ega-sa-ei-kavatse-seda-saia-ometi-üksi-ära-süüa»-ilme näol mind huvitatult silmitses. REKLAAM Ah et kes see Lenni säärane veel on? Ega raamatu «Lenni ja Tallinn» sissejuhatust lugedes ka õiget aru kätte ei saa, mingi lind vist, kui pilti vaadata. Tagakaas annab õnneks selge sõnaga teada, et tegemist on varblasega, kes pajatab lugusid Tallinna tuntumatest vaatamisväärsustest. See on hea (ja seepärast otse loomulikult sageli kasutatav) nipp, kirjutada lasteraamatusse sisse par excellence tavatu giid, kelle käekõrval lapseealisel lugejal huvitav uusi teadmisi saada. Varasemates Tallinna-teemalistes raamatutes on selleks Leelo Tunglal olnud kotermann Osvald Idaläänemeresson, Kadri-Rutt Hahnil aga kummitus. Raamatus «Tallinna avastamas» ei tarvita Eva Laantee Reintamm väljamõeldud teekaaslast, kuid pöördub sagedasti ja sina-vormis eeldatava lugeja poole, teda niiviisi osaliseks tõmmates. See, et Kasser varblase valis ja muinasloo võtmes jutustamislaad adresseerivad teose algklassiealistele. Küllap hea lugeja taipas eelmisest lõigust, et noid Tallinna ajalugu käsitlevaid lasteraamatuid ikka juba on ka. (Teiste, ka keskaegsete, linnade suhtes on säärane sage raamatussepääs nagu lõik muinasjutust «Vaeslaps ja talutütar»! Aga see selleks.) Mille poolest siis kõige värskem eristuda võtab? Kasseri raamatu ülesehitus on rangelt kronoloogiline. Alustab ta Toompea linnusest ning lõpetab Vabadussõja võidusambaga. Niisiis jalutuskäiku, nagu Tungla «Juku, Kalle ja kotermanni» abil, seda kaasa võttes teha ei saaks. Kasser ei piirdu keskajaga nagu Hahn «Tallinna vanalinnas», vaid tuleb Laantee Reintammi kombel kaasaega. Igale vaatamisväärsusele jagub täpselt kaks lehekülge, teine neist pildi tarbeks. Joonistuste (mitte fotode) kasutamine jätab sooja, muinasjuturaamatu mulje. Hoonete täpsele kujutamisele sekundeerib muu kujunduse-kujutatava osas dekoratiivne laad. Juurde võib osta värvimisvihiku, kus raamatust tuttavad pildid sees ning milles Lenni 11 keeles tere ütleb ja viies keeles lapsi värvima ning lõpulehekülgede ülesandeid lahendama õhutab. Sealt näeb, et raamat ise on saada ka vene, saksa, inglise ja hispaania keeles. Niisiis sise- või välisturistile orienteeritud väljaanne, sellisena südamest teretulnud. Aga uurime, mida uut eesti laps teada saab. Paarisleheküljel on peale jutu ja pildi ehitise kohta veel lühiandmed ja sõnaseletused, viimased koondatud alfabeetiliselt reastatuna ka raamatu lõppu. Lõpust leiame nimekirja paikadest, mida varblane külastada soovitab – põhiliselt muuseumid ja nende aadressid, aga ka loomaaed ja botaanikaaed on hulka arvatud. Lisalugemise valik on segadusttekitavalt avar. Mitte ei hammusta lahti, miks «Saiad, pirukad, koogid» seal kirjas on (varblase lemmiktoidud?), ja suurema osaga nimekirja pandud raamatutest ei ole lapsel peale pildivaatamise midagi teha. Paar talle sobilikku aga on hoopis välja jäänud. Joonealused seletused kuluvad marjaks ära, sest me ei tea, mida kõike laps ei tea (rõhuga sõnal «ei»). Raske on valida, mida oleks vaja seletada. Kasser avab sõna «klooster» tähenduse, aga arvab, et kabel on lastele tuntud mõiste. Ühe võõrsõna tähenduse avamine teise võõrsõna abil ei ole lasteraamatus küll hea toon. Nimelt gooti stiili puhul annab autor teada, et selle arhitektuuris on iseloomulikeks tunnusteks teravkaared... Mis sõnal «ehitised» viga on? Rehemaja olevat «eestlaste traditsiooniline maaelamu». ÕS ja «Eesti rahvakultuuri leksikon» ei tea kumbki rehemajast midagi, rehielamust seevastu küll, see on eestlaste tavapärane elumaja. Paha ei teeks teada anda, et sama katuse all elati, peksti reht ja peeti loomi. Et usk on kirik (luteri usk – Martin Lutheri õpetusel põhinev kirik), kõlab kuidagi kentsakalt, usutunnistus oleks vast parem. Aga aitab tähenärimisest. Loeme parem, millest varblane pajatab. Lenni jutustab ise ja annab sõna ka ehitistele. Üks Kolmest Õest on tõeline loengupidaja! Patkuli trepp aga pajatab, et tema ema, tavaline redel, jalutas Snelli tiigi ääres, kui ühtäkki sünnitama hakkas. Ema heitis Toompea nõlva alla maha ja tõi lapse ilmale, kus too siis nüüd iga päev jalakäijate seljamassaaži naudib… Joonealuses on toodud õnneks ka Tallinna asekuberneri D. F. von Patkuli eluaastad, aga muud sidet kõnealuse «redelilapse» ja tema vahel paraku ei nähtu. Ei, ega säärane teabelise väärtusega teksti ja lõbusa lobajutu segamine iseenesest paha pole. See on kõnealuse raamatu tugevus, aga ühtlasi nõrkus. Mõnd mõnusalt vestelist peatükki saab üheselt võtta («Vabadussõja võidusammas», «Teatri- ja kontserdimaja Estonia»), mõni on aga Patkuli trepi loo moodi liiga «rollimängu» sisse kinni jäänud, jäme ots varblaseloba kätte läinud, mõnes jätab suisa kunstlikult külge poogitud mulje, nagu Püha Vaimu kiriku seina sisse äkisti pesa teinud kella või kõrghoonete katustel peetavate kanade puhul. Lilleneiu ametist unistanud Paks Margareeta pakub seevastu ettekujutusvõimele lõbusa hetke ja on seotud roosiaiaga, mis kunagi torni juures tõepoolest õilmitses. «Paksu» Hobuveski seos saiasöömisega on ent enam kui hõre. Mõningastele konarustele vaatamata kulub Kasseri ja Teeääre raamat ära nii neile, kel lastega Tallinna sõit ees, kui ka neile, kes seal mitut puhku juba käinud. Silma jäänud ehitistele annab lugemine juurde lustlikus vormis esitatud teabe, mida tegelikult nähtud sai, aitab huvireisi sisulist poolt paika panna. Aga ka Tallinna laps saab palju kordi nähtud hoonete ja paikade kohta mõnda uut ja huvitavat teada.