www.bioneer.ee	 Tallinna Noorsootöö Keskuse eestvedamisel toimub 11. - 21.08 rahvusvaheline noortevahetus „Europe Goes Green!“, milles osaleb ligi 50 noort (18-25 a) 7st erinevast Euroopa riigist. 12.augustil asuvad noored Eestist, Hispaaniast, Hollandist, Kreekast, Lätist, Portugalist ja Itaaliast teele Tallinnast Vormsi saarele. Projekti idee on tõsta osalejate ning ka laiemalt kohaliku kogukonna teadlikkust säästlikest eluviisidest, „rohelisest“ mõtlemisest üldisemalt ning selle seotusest globaliseerumise teemaga. Noortevahetuse põhirõhk on kogemuste vahetamisel, misläbi püütakse luua ühiseid arusaamu antud teemadest. Erinevaid keskkonnaga seotud teemasid käsitletakse läbi mitmete loovate tegevuste – foorumteater, vabatahtlik tegevus, Elav Raamatukogu, muusika, taaskasutus, multimeedia, kunst. Noortevahetusel osaleva Eesti grupi liikmed on kõik aktiivsed kohalikud noored Vormsi saarelt, kelle panus projekti, juba alates ettevalmistusperioodist, on märkimisväärne. Lõpuüritus toimub 19.08 Vormsi saarel, mil Hullo külas korraldatakse suur avalik laadapäev kirbuturu ja muude toredate tegevustega ning lõkkeõhtu. Projekti tulemusena valmib Eesti ning partnerriikide keskkooli- ja gümnaasiumitaseme noortele suunatud õppematerjal (voldik + DVD), mis annab ülevaate erinevatest noortevahetusel kasutatud meetoditest.