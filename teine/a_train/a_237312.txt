arvamus.postimees.ee	 Vahur Koorits: iMinu Apple Tehnika kasutamise normaalne koostisosa on vingumine, kui seda on keeruline kasutada, kui tehnika keeldub lugemast me mõtteid või lihtsalt ei tööta. Tehnoloogia hädade üle kaeblemine on lihtne viis tehnohädadest üle saada. Veel paremini aitaks muidugi manuaali avamine, ent see on tihti liiga kurnav. Lihtsam on kaevelda. REKLAAM On aga erand, milleks on Apple’i firma toodangu kasutajad. Kui neil on oma vidinatega probleeme, siis käivad nad enamasti ringi, nagu oleks neil kõhukinnisus. Nimelt ei ole Apple’i toodanguga mingeid tehnilisi probleeme. Apple’i tooted lihtsalt töötavadki kogu aeg ja ongi kõik. Ja mida tähendab see jutt, et sul arvuti hangub või uuel telefonil kõned katkevad? Pahatahtlik jama. Ma olen kaugel sellest, et Apple’i toodete omanike kimbatuse üle irvitada või sellesse üleolevalt suhtuda! Muidugi mitte! Ma olen empaatiline inimene, ligimese häda läheb mulle korda. Apple’i toodete kasutajate kimbatust tuleb mõista. Kuidagi tuleb ju selgitada seda, miks maksab inimene Apple’i toodete eest poole rohkem raha kui samade tehniliste näitajatega konkureerivate toodete eest. Jutt, et kõrge hinnaga kaasneb probleemivaba esitus, selgitab seda hästi. Vanasti piisas küll ka sellest, et Apple tootis oma nänni valgete korpustega ja teised kasutasid halle ja musti korpuseid, ent selle triki hammustasid konkurendid kiirelt läbi. Kunagi, kui Apple ei tootnud veel MP3-mängijaid, toimis Maci kasutate ring kui vennaskond või salapärane sekt, kus kurja välismaailma vastu võeti sisse ringkaitse ning kui kriitikute rünnakud olid tagasi löödud, laskuti pimedatesse keldritesse üksteisega arutama probleeme eri asjade omavahel ühildamisel. Tollal olid Macid peamiselt IT-kollidel, disaineritel ja muul ebastandardsel rahval. Ent mingil ajal hakkasid Apple’i tooteid ostma ka geelküüntega trendibeibed ja moekad metroseksuaalid ja juhtuma hakkas senikuulmatu – nimelt hakati kaebusi tehnoprobleemide üle jagama ka mittepühitsetutega. Vastulööki ei tulnud kaua oodata. Kui lihtsameelne Maci-omanik üritab kasutada Apple Inc.-i (Nasdaq’i tähis AAPL) tooteid teiste firmade tarkvara või riistvaraga, siis tehakse kiirelt selgeks, et raha tuleb viia Steve Jobsile. Ent mida teha inimestega, kes kaebavad avalikult Facebookis, et kolmanda põlvkonna iPhone’ile neljanda põlvkonna tarkvara laadimisega läks telefon hirmus aeglaseks? Apple’i kõikekontrollivat suhtumist teades ootab neid tõenäoliselt maine rikkumise eest pühamust väljaviskamine ja pagendamine üksikule saarele, kus valitsemisvormina rakendatakse tööandjate manifesti.