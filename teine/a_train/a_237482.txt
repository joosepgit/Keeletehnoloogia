arvamus.postimees.ee	 REKLAAM - Palun, et kommenteeriksite, mida näitab asjaolu, et sotsid on juba teist kuud järjest populaarseim erakond, varasema Reformierakonna asemel? Mil määral on sotside nii kõrge populaarsus tööga välja teenitud, mil määral lihtsalt mugava mittemidagitegemise tulemus? Mil määral n-ö sõidate meie valimissüsteemi seljas, mis soosib riigikokku mittepääsenud erakondade (nt roheliste) väljasuremist ja nende toetajate ülekandumist suurematele? Sotsiaaldemokraatliku Erakonna püsimine populaarsustabeli tipus näitab ennekõike seda, et me pakume selget alternatiivi mõttelaadile, mida esindab stagneerunud valitsus. Ta näitab ka seda, et märtsikuine hüpe polnud juhuslik - valijate teadvuses on toimunud tõsised muutused. Üha rohkem inimesi usub, et sotsiaaldemokraadid seisavad inimnäolise ühiskonna eest ja tahavad taastada dialoogi ühiskonnas. Samuti seda, et meie pakume kaasaegset maksupoliitikat ja suhtume kaasaegselt riigi rolli majanduse arendamisel. Süüdistada suurima toetusega erakonda mittemidagitegemises on pigem kummastav. Opositsioonierakonnana saamegi ju pakkuda alternatiivset visiooni/mõttelaadi valitsusele, jõuga sekkumine täitevvõimu töösse väljuks opositsiooni pädevusest… Kas me peame pidevalt tänavatel marssima või siis riigikogu saalis ministreid pintsakuhõlmast tirima? Sotsiaaldemokraadid on kasutanud aktiivselt kõiki opositsiooni käes olevaid parlamentaarseid ja demokraatlikke vahendeid, et pakkuda alternatiivi valitsuse poliitikale. Me oleme käinud välja omapoolsed lahendused Eesti põletavatele probleemidele ja inimeste heaolu parandamisele. Me ajame oma asja edasi – valmimisjärgus on mitmed eelnõud. Selle taga, et sotsiaaldemokraatlikud väärtused on Eestis nii selgelt esile tõusnud, on terve erakonna suur töö. Viimase aja reitingutest koorub tõsise ohu märgina hoopis esile suur nende inimeste osakaal, kellel puudub erakondlik eelistus. See on väljakutse kõigile erakondadele. Reformierakonna ja Keskerakonna vahest on märksa olulisem koalitsiooni-opositsiooni toetajate suhe. See, et toetus valitsusliidule on langenud aastate madalaimale tasemele, on samuti selge märk sellest, et suur osa rahvast pole rahul sellega, kuidas täna riiki juhitakse. Loodame, et ka valitsuskoalitsioonile hakkavad veidikenegi tänu reitingunumbrite alasti tõena kohale jõudma maailmas toimunud muutused, millele sotsiaaldemokraadid on pikalt tähelepanu juhtinud.