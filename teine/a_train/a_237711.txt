arvamus.postimees.ee	 - Paistab, et Reformierakonna populaarsus on vajunud Keskerakonna lähedale. Mida kavatsete ette võtta selleks, et vältida populaarsuselt kolmandaks langemist? Mida see Reformierakonnale tähendaks, kui ta langeks populaarsuselt kolmandaks? Kuigi Reformierakond on jätkuvalt kõige populaarsem erakond eesti rahvusest valijate seas, ei mõjuta see meie tööd oma lubaduste elluviimisel, mille peamiseks eesmärgiks on Eesti elanike elatustaseme tõus. Oleme korduvalt öelnud, et Reformierakonnas ei tehta tööd küsitlustulemuste või lehepealkirjade nimel. Meie eestvedamisel on läbi viidud ja töös mitmeid struktuurseid reforme, mille eesmärk on eestlaste parem elujärg. Parem elujärg tähendab lihtsustatult öeldes seda, et inimestele jääks rohkem raha kätte, selleks jätkame ka maksude alandamist. Näiteks kavandame järgmisel aastal töötuskindlustusmakse langetamist, mis jätab keskmist palka saava perekonna rahakotti ligi 200 eurot aastas rohkem. Lisaks seadustasime tulumaksumäära langemise 20 protsendile 2015. aastast. Uuringutulemuste põhjal tuleb tunnustada sotsiaaldemokraate, kes on nii Tallinnas kui mujal Eestis Keskerakonnale tõsiseltvõetavat alternatiivi pakkumas venekeelse valijaskonna hulgas.