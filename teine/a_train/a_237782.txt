www.bioneer.ee	 Reedel toimus Leedsi linna keskväljakul tuhandete inimeste osavõtul banaanisöömise üritus. Londoni Trafalgari väljakule kogunes samal eesmärgil tuhandeid inimesi laupäeva hommikul. Naljakate ettevõtmiste taga on peidus oluline tõsine sõnum. Banaan on populaarseim puuvili maailmas, mida ostetakse igal aastal ligikaudu 180 miljardi krooni väärtuses. Kuigi globaalne müük ja nõudlus kasvab, on Suurbritannia supermarketite hinnasõdade tulemusena langenud puuviljade jaemüügihind alates 2002. aastast 41%. See omakorda avaldab survet banaanikasvatajatele müüa oma toodang aina odavamalt. Suurem osa banaanikasvatajatest ja istanduste töölistest teenivad alla absoluutse vaesuse piiri – vähem kui 15 krooni päevas. Õiglase kaubanduse miinimumhind, mis katab vähemalt kohalikud tootmiskulud, on tavahinnaga võrreldes kahekordne. Samuti makstakse õiglase kaubanduse ühistule lisatasu, millega rahastatakse kogukonna sotsiaalprojekte. Britid on põhimõttelised õiglase kaubanduse toodete ostjad. Fairtrade banaane hakati Suurbritannias müüma juba viisteist aastat tagasi, nüüd on iga neljas müüdud banaan Fairtrade märgiga. Eelmisel aastal kasvas Fairtrade banaanide müük 27%. Suurbritannia õiglase kaubanduse assotsiatsioon Fairtrade Foundation on võtnud eesmärgiks 2012. aastaks Fairtrade banaanide müüki kahekordistada.