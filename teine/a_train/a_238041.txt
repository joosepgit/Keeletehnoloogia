www.bioneer.ee	 30% jäätmekäitlusettevõtte Ragn-Sells klientidest kasutab juba võimalust tellida traditsioonilise paberile trükitud arve asemel keskkonnasõbralik elektrooniline arve. Ragn-Sells on pakkunud klientidele e-arve tellimise võimalust alates 2004. aastast. „Meie eesmärgiks on viia paberile trükitud arvete osa miinimumini. Ragn-Sells on oma kliente üles kutsunud paberit kokku hoidma ja seeläbi loodust säästma. Loodame, et üha enam inimesi hakkab roheliselt mõtlema ning ka käituma,“ ütles Ragn-Sells AS-i ärijuht Agu Remmelg . „Eestis moodustavad e-arved kõigist eraisikutele saadetavatest arvetest 11%, Euroopas on vastav näitaja praegu vaid 3%. Seda silmas pidades on Ragn-Sellsi klientide e-arve tellimuste kasv pea kolmandikuni kõigist arvetest väga hea tulemus,“ rääkis Agu Remmelg. „Eestlased kasutavad võrreldes teiste Euroopa riikide elanikega e-arve tellimise võimalusi kordades rohkem ning Ragn-Sellsi kliendid on omakorda Eestis ühed usinamad e-arve tellijad.“ Agu Remmelga sõnul tellivad elektroonilisi arveid eelkõige need inimesed, kes töötavad igapäevaselt arvutiga ning on harjunud erinevaid e-teenuseid kasutama. Era- ja äriklientide osas on Ragn-Sellsi e-arve teenuse kasutajaid enam-vähem võrdselt, üldarv on aga aasta-aastalt pidevalt tõusnud. „E-arve tellimine näitab keskkonnasõbralikku mõtteviisi. Lisaks on see kliendi jaoks kiirem ja mugavam kui paberarve. Klient ei pea tegema muud, kui meie klienditeenindust informeerima, et soovib edaspidi arveid saada elektroonilisel kujul, ning edastama meile e-maili aadressi, kuhu arve saadame,“ selgitas Agu Remmelg.