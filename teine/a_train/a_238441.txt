www.bioneer.ee	 Nagu tänase päeva nimigi ütleb, on see pühendatud rukki emale. Igal oleval asjal siin ilmas on oma algus, põhi, ema või hoidja. Nii rukkilgi. On piduliku moega aeg, mil peetud laatu ja kirmaskeid. Leivavili on kaua aega andnud meie rahvale toidust. Oleme põliselt leivarahvas niisamuti kui oleme metsa-, mere- ja hiierahvas. Eeskätt lääne- ja lõunapool ning Peipsi ääres oli kolm päeva enne ja kolm pärast 15.08. keskne rukkikülvi aeg. Rukis peaks selleks ajaks lõigatud olema isegi põhjapool. Vadja maarahva mailt on sel päeval kogunetud Kuremäe hiiemäele pidama hiiepüha. “Jõhvi kiriku visitatsioonil 1699 märgitakse, et kihelkonnas on palju hiisi, kusjuures eriti kuulus on Kurra-Meggi (Kuremägi), kus iga aasta 15. augustil toimub suur ebajumalateenistus, kuhu rahvast tuleb paljudest kihelkondadest ja ka Venemaalt.” (Ants Viires, Puud ja inimesed). Kohalik elanik on samast asjast kõnelenud mõnevõrra teise nurga alt: Kuremäe ohvritamm olevat esiemade juttude järgi olnud vanade eestlaste Püha tamm. Kuremäel olevat olnud Püha hiis ja hiieallikas kuhu tulnud paganausulisi eestlasi kaugelt kokku oma ohvritalitusi toimetama. Üks suuremaid pühi olnud rukkimaarjapäev. Tamme kaunistatud mitmesuguste kirjude paeltega.