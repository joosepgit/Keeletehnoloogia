arvamus.postimees.ee	 Juhtkiri: emapalga ülempiiri tõstmine oleks juhm Sotsiaalminister Hanno Pevkuri ettepanek tõsta vanemahüvitise ülemmäära 30 000 kroonilt 35 000 kroonile ei kannata mingit kriitikat. Ning Pevkuri argument, et «seadus näeb nii ette», paneb oma lihtsameelsusega punastama. REKLAAM Meenutagem käesolevast aastast kõike muud, mida on «seadused ette näinud». Seaduse kohaselt toetas riik sissemakseid kogumispensioni teise sambasse, kuid need lõpetati. Seaduse järgi pidanuks pension tõusma 14 protsenti, kuid tõusis vaid viis. Koomale on tõmmatud arstiabi ja hariduskulusid, avaliku ja erasektori töötajad on talunud palgakärpeid. Inimesed, kellel veel töökoht alles, on seejuures tundnud isegi teatavat kergendustunnet: töö on ju alles. Kui seadused on millegi kärpimist või külmutamist seganud, on seadusi muudetud. Kärpekääride vahele läks kevadel ka uus töölepinguseadus, mille järgi alguses pidanuks vähenema küll koondamishüvitis, kuid kasvama töötukindlustushüvitis. Et raha pole, muudeti see ära ja koondamishüvitised küll vähenesid, ent ka töötuskindlustushüvitised ei tõusnud. Need on vaid mõned näited. Ainult värve pole valitsus kärbete möödapääsmatuse kirjeldamisel kokku hoidunud. Nii ongi kõige selle kõrval pehmelt öeldes pentsik kuulda, et nüüd toob sotsiaalminister valitsuse lauale ettepaneku tõsta vanemahüvitise ülemmäära maksumusega 50 miljonit krooni, selle kooskõlastavad vaguralt kõik ülejäänud ministrid ja koalitsioonipartner IRL jääb omi seisukohti avaldades ettevaatlikuks. Vanemahüvitis on vajalik noorele perele turvatunde loomiseks. Ent on ülimalt küüniline tõsta praegu selle ülempiiri. Esiteks on vähe neid värskeid vanemaid, kes hüvitist selle ülemmääras saaksid. Ning tavaolukorras poleks sellele kuluv 50 miljonit lisakrooni riigieelarve kontekstis kuigi suur summa. Ent see pole peamine. Peamine on hoopis see, et kui samad vanemad praegu töötaksid, siis on väga tõenäoline, et nende töötasu oleks juba kärbitud. Viimast muidugi tingimusel, et töökoht veel alles on. Oleks puudulik arvata, et koalitsioonipoliitikud ise seda kõike ei mõista. Pigem on asi lähenevates valimistes – praegu pole ju enam midagi jäänud, mida numbrites loosungitele kirjutada ja millega valijaid meelitada. Vanemahüvitise ülempiiri tõstes oleks vähemalt see, üksainuke positiivne asi. Kuid tegelikult ei mõju see positiivselt. See mõjub juhmilt, kui erakonnad on valmis eelistama nii tibatillukest gruppi nagu vanemahüvitise ülemmäära saajad kõigile teistele inimestele.