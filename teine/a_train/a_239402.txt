arvamus.postimees.ee	 Roone Roost: nõme ajateenistus ajab soengu sassi? Kas Eesti mees vahetab sugu? Üks vihje sellele, on konstantne vingumine ajateenistuse üle. REKLAAM Miks me loeme ja kuuleme, et ajateenistus on aja raiskamine, et kõvad mehed nihverdavad sealt ära? Esiteks, kas tõesti arvab kogu see seltskond, et kaheksa või üheteistkümne kuuga, millal nad aega peaksid teenima, võidaksid nad lotoga või saaksid oma midaiganes24.ee projektiga miljardärideks? Teiseks, mis on aja raiskamine? Sa saad üksteist kuud ekstreempuhkust riigi kulul. Saad oma pekist lõuga treenida ja värsket õhku hingata. Õpid kaklema ja männikäbist süüa tegema. See viimane ei ole päris tõsi, aga kõlaks hästi. Ja sa ei pea muretsema, mis värvi riideid järgmisel päeval selga panna. Vaatame pigem, mis on alternatiivid selles vanuses meestele, kes peaksid kaitseväe leiba sööma. Esiteks on alternatiiv «aja raiskamisele» sihitu laaberdamine, enda lapsepõlve joomine ja ärkamine kohtades, kuhu magama ei mindud. Loomulikult on erandeid, aga nendest ma ei viitsi rääkida, sest enamasti tegeletakse naiste tagaajamisega ja enda joomisega konditsiooni, milles ülemised kaks ajuosa pillid kokku pakivad, nii et toimima jääb roomaja aju, mis iseenesest seletab ka nende lõvipoegade liikumistehnikat. Teiseks olen kuulnud, et «kui sõda peaks tulema, siis tõmban Eestist minema». Kuhu? Lätti? Et kui riigis on sõjaolukord, siis piirid on sinu arust lahti? Tubli poiss, mõtlesid kaasa. Millal sa siit ära kavatsed tõmmata? Kas enne või pärast seda, kui sind on maha löödud? Kas tead, et keskmiselt sureb sõjas mitu korda rohkem tsiviilelanikke kui sõdureid? Mine, su perekond kindlasti hindab sinu pühendumust neid ja sinu lapsepõlvekodu kaitsta. Ära tunne ennast halvasti, kui nii mõtled. Oled perfektne rott-kodanik – kui toitu jagub, õgid kahe suupoolega, aga kui asi väga hapuks kisub, jooksed minema. Armastusväärne argument on «Eesti Kaitsevägi on liiga väike, et vaenlastele vastu seista». Huvitav miks? Isegi kui see on tõsi, siis mind ei huvita – see on minu kodu ja odavalt ei võta seda minult keegi. Väike või mitte, aga enda eest peab seisma. Kui sa minuga nõus ei ole, siis sul puudub õigus soomlaste üle nalja teha, sest neile on ajateenistus auasi, sinu jaoks on see kilekott ümber kõri. Minu lugupidamine teile, kes te ei virise ja mütsid korraks kiivrite vastu vahetate!