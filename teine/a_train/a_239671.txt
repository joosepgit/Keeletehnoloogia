arvamus.postimees.ee	 Hanneli Rudi: poliitparanoia Pühapäeval jõudis tänavatele ja tele-eetrisse Eesti viimaste aastate kõige mõjuvõimsam reklaam. REKLAAM Tervise Arengu Instituudi tellimusel tehtud humoorikas kampaania, mis kutsub inimesi üles iga päev sööma puu- ja köögivilju, osutus Reformierakonna jaoks nii hirmuäratavaks, et võimuerakonnast pärit sotsiaalminister keelas selle avalikustamise enne kohalikke valimisi. Meedias on Hanno Pevkur oma tegu põhjendades viidanud sellele, et kapsast sööma kutsuv hüüdlause «Vali rohelised!» võib rikkuda valimiste eel kehtivat poliitilise välireklaami keeldu. See selgitus võib tunduda usutav ilmselt vaid kõige suurematele vandenõuteoreetikutele, sest telereklaamis räägib rohelisi köögivilju sümboliseeriv kapsas «Pehmete ja karvaste» saatest tuntud Keskerakonna juhi Edgar Savisaare häälega, samas kui hüüdlause ise viitab hoopis ühele teisele Eesti erakonnale. Muide, inimestel soovitatakse valida ka punaseid ja lillasid, kuigi neil valimistel ei osalenud ükski kommunistide või homoseksuaalide nimekiri. Kuluaarides aga sahistatakse, et reformierakondlastele ei meeldinud, et kollaseid puuvilju sümboliseeriv õun räägib poliitilisest pilasaatest tuntud Mart Laari häälega, kuigi see värv on just Reformierakonna sümboliks. Olgu reklaamikeelu tegelik põhjus milline tahes, aga käskides tervisliku toitumise kampaania edasi lükata, jättis võimuerakond endast paranoilise mulje. Minul kui valijal tekib tahes-tahtmata küsimus, kas sellise erakonna kätte võib edaspidi riigitüüri usaldada, kes näeb tonti seal, kus seda pole. Ning kui juba süütu reklaamikampaania mõjub poliitikutele sedavõrd hirmutavalt, siis kuidas suudavad nad kainet mõistust säilitada tegelikus kriisiolukorras. Ilmselt aga oli reklaamikampaania keelu tegelikuks põhjuseks hoopis Reformierakonna hirm, et vaimuka ja päevapoliitikat tögava sotsiaalreklaami taustal tuleb eriti selgelt välja partei valimisreklaami sisutühjus. Arvata võib, et tagantjärele kahetsevad oma otsust ka keelajad ise, sest ilmselt oleks muhe toitumisreklaam tõmmanud valimistele eelnenud nädalal tähelepanu kõrvale nii keskerakondliku linnavalitsuse kui ka roheliste suurtelt tänavareklaamidelt, mis küll kehtivate seaduste vastu ei eksinud, vaid neist oskuslikult mööda hiilisid. Sotsiaalreklaame tehakse Eestis vähe ning vaid üksikud neist on mõjuvad ja meeldejäävad. Tavaliselt tunneb hea sotsiaalreklaami ära sellest, et see põhjustab avalikku arutelu ning murelikud mammad nõuavad tarbijakaitseametilt selle keelamist. Pärast köögiviljade kampaania keeldu võib aga öelda, et hea sotsiaalreklaami tunneb ära ka sellest, et see ajab võimuerakonnale hirmu nahka.