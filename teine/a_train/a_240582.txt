www.bioneer.ee	 Festivali korraldajate sõnul on tegu piirkonna tähtsündmusega, mis saab teoks tänu suure hulga vabatahtlike entusiasmile. „Tänavafestival on selle tegijate nägu ja tegu. Kohalike, sõprade ja teiste vabatahtlike abiga teeme just sellise ürituse, mis meile endile kõige rohkem meeldib,” ütleb festivali peakorraldaja Madle Lippus. „Sel aastal alustasime festivali ettevalmistustega juba kevadel ning rajasime ühele asumi haljasaladest Uue Maailma aia. See eksperiment tõestas, et aed aitab ka linnas inimesi kokku tuua, et koos ühist asja ajada.” Aiateemaga seoses ilmestavad festivali ajal Uue Maailma tänavaid taaskasutatavatest materjalidest valmistatud ajutised taimekonteinerid. Nii luuakse asumisse tavalise asfaldikõrbe asemele mitmekesine ja inimsõbralik tänavaruum. Uue Maailma aias on festivali ajal avatud kohvikud, plaate keerutavad DJd ning pühapäeval on seal tihe loengute ja töötubade programm. Uue Maailma tänavafestivali eesmärk on tuua elu tänavatele ja laiendada inimeste arusaama tänavaruumi kasutusvõimalustest. Selle raames avavad kohalikud aedades kohvikuid, toimuvad tänavaturud, kontserdid, töötoad lastele ja täiskasvanutele ning palju muud.