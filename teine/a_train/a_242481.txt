www.advent.ee	 Raamatus Tee Kristuse juurde on märkimisväärne lõik lk. 49: Kui Püha Vaim on elustanud sinu südametunnistuse, oled sa näinud midagi patu kurjusest, selle jõust, süüst ja hädast ning sa vaatad sellele vastikusega. Sa tunned, et patt on sind Jumalast lahutanud ja sa oled kurjuse jõudude ahelais.” (Pane tähele, et siin räägitakse inimesest, kes on kurjuse jõudude ahelais ja teab ise seda.) “Mida rohkem sa võitled vabanemise pärast, seda enam veendud enda abituses.” (Kas see räägib paganast, vastuhakkajast või kellestki, kes püüab elada oma elu õigesti?) “Su motiivid ja süda pole puhtad. Sa näed, et su elu on olnud täis isekust ja pattu. Sa otsid andeskandmist, puhastamist ja vabastamist. Kooskõla Jumalaga, sarnanemine temaga – mida saad sa teha selle saavutamiseks?” Kui ma sellest õigesti aru saan, siis kirjeldab see lõik segamini paisatud elu, kedagi, kes on alistatud, langemas ja julguseta. Mida saad sa siis teha? Vastuse leiad järgmisest lõigust. Kuid kas tead, mida ma arvan, et see ütleb? Sa pead rohkem pingutama. Sa pead olema kindlameelsem. Pead olema siiram, pühendunum, keskendunum. Ehk vajad sa enam piibliuurimist ja palvetamist või pead minema välja ja teiste heaks töötama. Kuid selle asemel öeldakse siin hoopis, et sa vajad rahu! Tundub, nagu oleks midagi valesti! Ma arvasin, et kõik teavad seda, et sa ei saa tunda rahu, kui su elu on pahupidi pööratud. Sa pead saama oma elu korda ja alles siis leiad rahu. Kuid mitte seda ei ütle see lõik. See ei ütle, et rahu tuleb võidust, vaid et võit tuleb rahust. Suudad sa seda mõista? See on üheks suurimaks läbimurdeks usu läbi päästetud saamise teemas. Paljud spetsialistid on rõhutanud, et ainus viis, kuidas aidata lapsel kasvada välja tema vigadest ja ebaõnnestumistest, on anda talle tunda, et teda armastatakse ja tunnustatakse ka siis, kui ta eksib. Eemaletõukamine on see, mis sunnib inimest uuesti patustama ja läbipõruma. Teadmine, et sind armastatakse ja tunnustatakse, on see, mis kasvatab, see, mis muudab su elu. Rahu toob vabastuse.