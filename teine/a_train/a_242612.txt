www.advent.ee	 Mul on üks pastakas, mille tahaksin vahetada uue auto, näiteks Cadillac Seville vastu. Ma tutvustaksin teile natuke oma pastakat. See pole üldse mitte halb pastakas. Keegi andis selle mulle. See näeb päris hea välja. See on puust nikerdatud. Iseenesest päris kallis. Kindlasti leidub keegi, kes tahaks seda minuga vahetada. Kui olin veel väike poiss ja me elasime Philadelphias, siis vahetasime teiste lastega nätsupabereid ja väikeseid marmorkujukesi. Kolm väikest ühe suure vastu. Hiljem, ülikoolis, mäletan ühte õhtut poiste ühiselamus, kus vahetasime lipsusid. See oli üks kõige lõbusamaid asju, mida tegime, kui püüdsime saada lahti kõikidest lipsudest, mida me ei olnud kunagi kandnud ning saime vastu mõned päris head. Minu toakaaslasel ei olnud alguses praktiliselt ühtegi normaalset lipsu, kuid lõpuks oli tal kuus tõeliselt ilusat! Enamus meist on teinud mõnd vahetuskaupa. Aga kui keegi tõesti oleks nõus tegema vahetust minu pastakaga, siis teeks ta seda ühel kahest põhjustest: ta kas oleks täiesti rumal või ma meeldiksin talle hullupööra. Üks neist kahest kindlasti. Täna tahaksin teile rääkida ühest kõige suuremast vahetuskaubast, mida iial on tehtud. 2. Kr 5:21: Ta [Jumal] on teinud patuks meie asemel selle [Jeesuse], kes patust midagi ei teadnud [viide Jeesusele], et meie saaksime Jumala õiguseks tema sees.“ Sõnastagem see natuke teisiti. Sest Jumal on teinud Jeesuse, kes ei teadnud midagi patust, patuks meie eest, et meie, kes ei teadnud midagi õigusest, võiksime saada õigeks Jumala silmis Tema sees. Mida sa teeksid, kui Jeesus isiklikult astuks täna sinu juurde, nagu sa oleks ainuke maailmas? Kuidas sa tunneksid end, kui Ta vaataks sulle otsa oma sõbraliku pilguga ja sirutaks välja oma käsivarred, nagu Ta tegi seda palju aega tagasi ning ütleks: “Mu sõber, olen tulnud siia, et vahetada oma õigus kõigi sinu pattude vastu.” Kas oleksid huvitatud sellisest kaubast? Olen kuulnud inimesi vastavat selle peale, et kui see tõesti oleks nii ja nad tunneksid, et just nii saab nende igavene saatus otsustatud, siis tunduks see liiga hea, et olla tõsi. Kuid see on tõsi – suurim vahetuskaup, mida iial tehtud, tagab kindluse kristlase elus ja ka tema õiguse igavesele elule.