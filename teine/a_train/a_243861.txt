arvamus.postimees.ee	 Veiko-Joel Kokk: Eesti Pank ei soosi raiskamist Olen ilmselt juba a priori süüdi mõistetud selle põhjal, et töötan Eesti Pangas, ent sooviksin siiski oma tööandjat kaitsta. Raske on inimeste uskumusi kummutada, aga proovida võib. Krediitkaartide «skandaal». Eesti Panga tegevuskulud perioodil 2007–2008 olid 640 miljonit krooni. Vaadeldaval perioodil teenis Eesti Pank kasumit 1,7 miljardit krooni. REKLAAM Krediitkaardimaksete kogusumma sel perioodil oli ligikaudu kuus miljonit krooni ehk 0,93 protsenti kogukuludest. Ebasihipärased kulud on vaid 1,7 protsenti kõigist krediitkaardimaksetest ning needki summad on Eesti Pangale kohe hüvitatud. See näitab, et Eesti Panga sisemised kontrollisüsteemid toimivad. Kuku raadio saates möönsid ka Äripäeva ajakirjanikud, et ega krediitkaar­di omamine iseenesest ei olegi ju veel raiskamine. Kahe aasta jooksul aset leidnud üksikjuhtumite erapooliku käsitlemisega avalikkusele loodud mulje, et tegemist on laialt levinud raharaiskamisega ja krediitkaardi limiit on töötaja palgalisa, on minu arvates ebaaus ning mu tööandja mainet alusetult kahjustav. Solidaarsus. Minu jaoks tähendab solidaarsus solidaarsust nii headel kui ka halbadel aegadel. Buumiaegadel tõusid ülikiiresti erasektori palgad, maksulaekumised ja riigieelarve. Eesti Pank ei läinud selle palgaralliga kaasa. Vastupidi, Eesti Pank on kogu aeg rõhutanud eelarve tasakaalu vajalikkust, konservatiivset prognoosimist ning vajadust luua headel aegadel reserve. 2003–2008 kasvasid Eesti Panga eelarvekulud ligi 38 protsenti, riigieelarvekulud aga 140 protsenti. Nõuda nüüd Eesti Pangalt solidaar­sust on samaväärne nõudmisega, et ka terve inimene peab solidaarsusest haigega laskma mõne jäseme amputeerida. Jah, riigieelarve tulude järsk langus nõuab kulude kokkutõmbamist, kuid Eesti Panga tulud ja kulud ei kajastu riigieelarves. Enamgi veel, seadus sätestab, et riik ei vastuta Eesti Panga ja Eesti Pank riigi kohustuste eest. Seadus keelab Eesti Pangal isegi riigile laenu anda. Eesti Panga ainus seos riigieelarvega on, et Eesti Panga nõukogu määratud osa Eesti Panga kasumist kantakse riigieelarvesse. Eesti Pank teenis 2008. aastal rekordilise kasumi, aga see fakt on lihtsalt negatiivsete uudiste laviini alla mattunud. Vahetu mõju riigieelarvele Eesti Panga töötajate koondamisel ja palkade vähendamisel on sama, mis palkade vähendamisel ja koondamisel erasektoris – riigi maksutulud vähenevad veelgi ning sotsiaalkulud suurenevad. Kas see ongi eesmärk? Eesti Pank pole midagi teinud? Eesti Pank on kehtestanud krediidiasutustele kõrgema kapitali adekvaatsuse ning kohustusliku reservi nõude kui naaberriikides, mistõttu Eesti krediidiasutuste vastupidavus finantskriisile on olnud parem. See tähendab märkimisväärset kokkuhoidu maksumaksjale. Olgu siinkohal öeldud, et Läti riik on raskustesse sattunud Parex Bankasse paigutanud juba 18,1 miljardi krooni (820 miljoni lati) suuruse summa. Lisaks on Läti valitsus otsustanud garanteerida Parex Banka võetud 12,1 miljardi krooni (775 miljoni euro) suuruse sündikaatlaenu. Läti maksumaksja kogukulu suurust on veel vara öelda. Lõpetuseks soovitan kõigil Eesti Panga tegemiste huvilistel lugeda Eesti Panga aastaaruannet, mis on kättesaadav veebilehel http://www.eestipank.info. Paljud asjad saaksid selgemaks ja hirmud kaoksid. Tõsi, see nõuab suuremat pingutust kui online-meedia pealkirjadel klikkimine. Artikkel kajastab autori isiklikke seisukohti, mis ei pruugi ühtida Eesti Panga ametlike seisukohtadega