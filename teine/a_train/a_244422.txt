www.bioneer.ee	 Emadepäeval, 8. mail algusega kell 14 toimub Tallinnas Raekoja platsil juba kaheteistkümnendat korda Elioni emadepäeva heategevuskontsert, millega kogutakse seekord annetusi sisekõrvaimplantaatide soetamiseks kuulmispuudega lastele. Annetada saab juba täna, helistades numbritel 900 6001 (annetus 2€) ja 900 6002 (annetus 7€). MTÜ Eesti Meeleelundite Rehabilitatsiooni Keskus Audiere asutajaliikme Sirle Karu sõnul on sisekõrva implantaat kallis ja keerukas kõrgtehnoloogiline seade, mis võimaldab kurdil lapsel saada kuuljaks. „Paljudel abivajajatel ei ole implantaadi soetamiseks vahendeid. Kuigi suure osa implantaadi maksumusest tasub haigekassa, tuleb igal abivajajal leida täiendavalt ligikaudu 3000 eurot,“ kirjeldas Karu. „Implantaat opereeritakse väikelapsele kogu eluks ja loomulikult soovib iga vanem oma lapsele kõige paremat, seega ka kõige kallimat mudelit, mida ei kata haigekassa kehtestatud piirhind,“ ütles Karu. „Implantaadist on abi eelkõige just väikelastel, kellel tuvastatakse kurtus või kuulmislangus juba sünnitusmajas ning kui implantaati ei paigaldata piisavalt kiiresti, ei ole sellest hiljem enam kasu. Seetõttu on Audiere seadnud sihiks koguda annetusi implantaatide soetamiseks,“ rääkis Karu. „Audiere tegevus on meile juba ammu silma jäänud – nad on teinud aastaid ääretult tubli tööd annetuste kogumisega, mille tulemusel on 44 kurti last saanud kuuljaks. Ma kujutan ette, et see on nendele lastele ja emadele-isadele suurim kingitus, mida on üldse võimalik teha. Vaadates seda, millise energiaga Audiere seltskond töötab ning kuivõrd pühendunud nad on, tuli tahtmine ka ise kaasa aidata. Loodan väga, et annetajate abiga saavad nad veel paljusid lapsi aidata,“ rääkis Elioni juhatuse esimees Valdur Laid. Nagu ka varasematel aastatel, annetab Elion omalt poolt 3200 eurot. Heategevuskampaania kohta saab lisainfot aadressil www.elion.ee/emadepaev . Viimastel aastatel on Elion kogunud emadepäeva heategevuskontsertidega raha autistlike laste päevahoiukodu rajamiseks, kõnniroboti ostmiseks ning alaealiste emade haridustee jätkamiseks. Emadepäeval, 8. mail algusega kell 14 korraldab Elion Tallinnas Raekoja platsil juba kaheteistkümnendat korda emadepäeva heategevuskontserdi. Tänavu astuvad kontserdil üles Maarja-Liis Ilus, Tanel Padar & The Sun, Jäääär, Maire Eliste laululapsed, Chillin jt. Kontserdi salvestust saab vaadata 8. mai õhtul ETV-s algusega kell 19.35. 2004. aastal asutatud MTÜ Eesti Meeleelundite Rehabilitatsiooni Keskus Audiere loodi eesmärgiga toetada SA Tartu Ülikooli Kliinikumi Kõrvakliiniku erinevaid teadus- ning implanteerimisprojekte. Tänaseks on organisatsiooni kaasabil ning annetajate toetusel implantaadi saanud 44 last, kellest kuuele on paigaldatud kaks implantaati.