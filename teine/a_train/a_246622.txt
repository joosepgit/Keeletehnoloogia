arvamus.postimees.ee	 Indrek Tarand: Brüsselist ja Balti ketist Kas sa oled Brüsselis ringi ka vaadanud, küsis minult üks hea vana sõber hiljuti. Vastasin mõtlikult, et ega ole küll. Tean oma trajektoori lennujaama sees ja edasi Euroopa Parlamenti. REKLAAM Muidugi tean, kuidas maja sees ühest ruumist teise saab... Luxembourgi platsil olen patseerinud, aga see on kohe parlamendi ees. Üldiselt ei taha ei Wetenschapi (Science) ega Wetstraati (Loi) piirkonnas liikuda, sest hooned on nii koledad. Nagu oleksid Erich Hoenecker, Karl Vaino ja Leonid Brežnev oma arhitektuurilisi unistusi teostama pääsenud... No ja muidugi siis see park, Leopoldspark, kus Viljal spordikott rööviti. Sedakaudu käib tee Euroopa Komisjoni, Siimu ja Henriku ja tuhandete teiste manu... Muidugi, kusagil on ka de Grote Markt, mille ääres kõik ehitised on valminud 17. sajandi viimastel aastatel, andes tänini tunnistust kaupmeeskonna ja õllepruulijate toonasest vägevusest. Vägevust oli ennegi, aga 1965. aastal hävitas marssal Villeroy selle Louis XIV käsul suurtükitulega. Kuid tsunftid panid viie aastaga uued ja palju ilusamad hooned püsti. Tänapäeval muidugi nii kiiresti ja ilusti kahjuks ei planeerita ega ehitata... Õnneks on Brüsselis ka Mini-Europa-nimeline park. Kõik teavad, et seal on igast endast lugupidavast Euroopa linnast mõne kuulsa hoone tilluke makett. Napolit esindab koguni Vesuuvi vulkaan, mis imiteerib purset ja sellega kaasnevat maavärinat. Loomulikult otsib igaüks oma ning Tallinn, Riia ja Vilnius on kenasti kõrvuti. Meie poolt Suur Rannavärav koos Paksu Margareetaga, lätlastelt Vabadussammas ja Vilniuselt ülikool. Nende vahel kenasti rahvarõivaid ja firmariideid läbisegi kandev päkapikkude seltskond, mis otse loomulikult kujutab Balti ketti anno 1989. See viimane avati 20 aasta möödumise puhul sündmusest endast, kuidagi ilma kära ja suurema pii-aarita. Täitsa asjalik ettevõtmine. Peaks omalt poolt panema sinna kohale veel ühe helikopterikese lendama, kus Savisaar sees. Siis ta ei kaebleks kogu aeg, et kõik on tema kuulsad teod ja toimetused unustanud... Iga ehitise maketi juures saab lugeda lühiinfot selle asukohariigi kohta ja kuulata ka vastava riigi hümnikatkendit. Kreeka hümn paneb enamiku lastest tantsu keerutama, mis annab tunnistust, et tulevased põlved ei suhtu selle riigi valitsuste poolt neile asetatavasse võlakoormasse üldsegi vaenulikult... Lõpuks aga mõistatus – mis esindab Mini-Euroopas Brüsselit?