arvamus.postimees.ee	 Ujumisrekordite masin Kui keegi oleks viis aastat tagasi Triin Aljandile öelnud, et ta võitleb 2008. aasta lühiraja EMil 50 meetri liblikujumises medali eest, siis oleks nüüdseks Eesti parimaks kerkinud ujumispiiga otsemaid vastanud: «Hull peast!» REKLAAM Toona ei julgenud Aljand 100 meetri delfiiniujumises startidagi, sest kartis, et äkki ei jõua finišisse. Eelmisel nädalal Horvaatia sadamalinnas Rijekas peetud EMil jõudis ta samal alal finišisse. Ja kuidas veel – kolmandast kohast jäi lahutama kõigest kaks, hõbedasest medalist kolm sajandikku. Neljanda koha eest ei lähe võistlema vist ükski sportlane. Keegi ei taha ju esimesena medalist ilma jääda. Ent esmakordselt elus tiitlivõistluse finaali pääsenud Aljandil polnud põhjust pisaraid valada. Edasiminek oli ilmne – kärpida ühe päevaga isiklikust rekordist 1,35 sekundit pole just sama tavaline kui majanduslangus 21. sajandil. Aga ega 2005. aastast Ameerika Ühendriikides Texase A&M ülikoolis turismi ja hotellindust õppiv Aljand Vana Maailma tiitlivõistlustel üksnes sellega piirdunud. Kolmel distantsil startinud 23-aastane piiga uuendas ühtekokku kuuel korral Eesti rekordit. Ja mitte tibu-, vaid lausa seitsmepenikoormasammude võrra.