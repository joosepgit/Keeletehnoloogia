arvamus.postimees.ee	 Repliik: populismi hind Nüüd on see siis tehtud. Keskkonnaministeerium ajas Steri steriliseerimistehase administratiivse kiusuga pankrotti. Tehase vastu võidelnud külarahval sellest suurt rõõmu pole, sest tõenäoliselt jätkatakse tehases ikka kiirguse abil meditsiiniseadmete steriliseerimist, lihtsalt uute omanike all. Küll aga ripub õhus kohtuasi keskkonnaministeeriumi vastu, mille Steri omanikud võivad ka võita, sest riigikohus on juba nimetanud keskkonnaministeeriumi tegevuse Steri töölehakkamise takistamisel õigusvastaseks. Muidugi võib Steri loo juures kritiseerida ka tehase rajajaid, et nad enne rahvale ei selgitanud, kui ohutu tehas on. Siiski on siin peasüü lihtsat populaarsust otsinud poliitikutel, kes ajasid taga paarikümmet häält ja olid selle nimel valmis nurjama paarikümne miljoni suuruse investeeringu, mis toob vajalikke töökohti ja ekspordikroone. Ja kahjuks see populism jätkub, sest lisaks Villu Reiljanile ajab täpselt samasugust kiusu ka praegune keskkonnaminister Jaanus Tamkivi.