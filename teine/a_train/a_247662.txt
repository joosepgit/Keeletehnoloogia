www.advent.ee	 Evangeeliumiseemne külvamine on usutöö. Need, kes on seotud kirjandusteenistusega, mõistavad seda suurepäraselt. Kui kirjandusevangelist müüb raamatu "Suur võitlus" või mõne teise tõde sisaldava raamatu, teab ta, et võib võtta kaua-kaua aega, kuni see vilja kannab. Kirjandusevangelistid on kannatlikud inimesed. Nad usuvad siiralt, et "Jumala sõna ei tule Ta juurde tühjalt tagasi". Nad jätkavad kannatlikult seemne külvamist, teades, et kui Jeesus tuleb, saavad nad tulemusi näha. Enam kui nelikümmend viis aastat tagasi müüs keegi "Suurt võitlust" kogu Nebraska läänepiirkonnas. Ehk mõtles ta mõnikord, kui palju head need raamatud korda saata võivad. Nähtavasti polnud ta tööl mingit kohest vilja, kuid ta jätkas, uskudes kindlalt, et "selle raamatu ringiliikumise tulemusi ei saa hinnata selle järgi, mis praegu näha on" (Ellen G. White, "Kolportööritöö", lk 128). Palju aastaid hiljem, tegelikult nelikümmend aastat hiljem, pidas pastor John Fowles evangeelsete koosolekute sarja Denveris Colorados. Kui ta ühte huvitatut külastas, avastas ta vana, räsitud "Suure võitluse" eksemplari, mille see Nebraska kirjandusevangelist müünud oli. Naine, kes ta koosolekutel käis, jutustas huvitavatest üksikasjadest. Ta tädi oli raamatu enam kui neljakümne aasta eest ostnud, selle sõnumi vastu võtnud ja ristimisele tulnud. Mitu ta lastest ühinesid järgnevatel aastatel kogudusega. Kahtlemata on nüüd paljud ta järeltulijatest ustavad seitsmenda päeva adventistid ja on aidanud teistel sõnumit vastu võtta. Ainult taevas näitab selle ühe "Suure võitluse" raamatu müügi kõiki tulemusi. Evangeeliumiseemnest, mis raamaturiiulil seisab ning idanemist, kasvamist ja vilja kandmist ootab, võib veelgi lugusid rääkida. Ükski inimene ei saa panna seemet idanema ja kasvama, ainult Jumal suudab seda. Seepärast pole meie ülesanne evangeeliumiseemet kasvama sundida. Meie töö on seeme õigesse kohta külvata ja seda kasta. Taeva Jumal ise hoolitseb kasvuprotsessi eest. Luba Temal omal moel ja omal ajal seda kasvatada, sest Tema teab, mis on parim. Täna palvetame kõigi nende tuhandete raamatute pärast, mis on üle kogu maa inimeste raamaturiiulitel ja ootavad õiget hetke kasvamiseks. Sina ja mina satume ehk mõnele sellisele nende kodus. Laskem siis Pühal Vaimul meid juhtida, et teaksime, kuidas neid seemneid hoolsalt kasta ja seeläbi kellegi süda taevale võita. Ükskõik, kunas ja kus Sa külastad mõnd kodu või perekonda, sõpru või võõraid, uuri hoolega nende raamaturiiulit ning vaata, kas leiad sealt mõne Jumala raamatutest. Siis võid ettevaatlikult selle omanikku julgustada seda raamatut lugema ja Jumala imelist tõde avastama. Tee seda suure taktitundega ja Püha Vaimu juhatamisel, sest on väga lihtne rikkuda seda, mida Jumal selle inimese heaks teeb.