www.advent.ee	 Kas sina usud kokkusattumustesse? Paljud usuvad. Kuid ma ei usu, et kristlased peaksid seda tegema. Me teame liiga hästi, et Jumalal on kõige üle kontroll ja et Tema paneb asju meie kasuks juhtuma. Me ehk ei näe selle kasulikkust kohe, kui see juhtub, kuid Jumalale teada ajal tuleb ikka nii välja. Oli varahommik Durbani linnas, Lõuna-Aafrikas. Üks mees tegi oma aias tööd, nautides varajaste hommikutundide värskust. Sel päeval pidi tulema prügikorjaja ja ta kuulis ümbruskonna koerte haukumist ning masina müra, kui see tänava prügikastidest sodi korjas. Automüra lakkas vaid minutiks või kaheks, kuni prügimehed kastid üles korjasid ja autokasti tühjendasid. Iganädalast protseduuri saatis kõvasti müra. Auto peatus aias töötava mehe maja lähedal. Ta kuulis, kuidas aia tagant prügikast üles korjati, kuid ei näinud, kes seda tegi. Prügikast ajas peaaegu üle, kõige tipus oli üks raamat. Kõrvalmaja naabrid olid oma maja puhastanud ja leidnud muuhulgas ka selle vana raamatu, millega neil midagi peale hakata polnud. Kui prügikast üles tõsteti, kukkus raamat maha ning, selle asemel, et seda tagasi kasti muu prügi juurde panna, visati see mugavalt üle aia, nii et see aias töötavale mehele vastu pead lendas. Kõigepealt oli ta väga ärritunud. See oli raske raamat ja oleks võinud talle tõsiselt viga teha. Kuid siis korjas ta raamatu üles ja luges aeglaselt selle pealkirja, "Kodused piiblilugemised". See tekitas temas huvi, sest kõigest mõne päeva eest oli ta oma naisega Piibli prohvetikuulutustest rääkinud, soovides, et nad suudaks neist aru saada. Ta pani kohe oma tööriistad maha ja läks oma naisele näitama, mis just üle aia oli lennanud. Koos uurisid nad raamatut ja leidsid, et seal oli nende jaoks palju. Mõne nädala pärast sai see abielupaar postkasti kutse, mis kutsus neid osa võtma Durbanis asuvas saalis toimuvatest mingitest koosolekutest prohvetikuulutuste teemal. Nad läksid rõõmuga, kuid otsustasid kindlalt, et kontrollivad kuuldu sobivust oma raamatuga. Iga kord leidsid nad, et jutlustaja ja raamat rääkisid sama lugu. Nad uurisid edasi, evangelist külastas neid mitmel korral ning nad otsustasid ristimisele tulla. Nad pidasid endiselt hinnaliseks oma erilist raamatut ning sellel oli eriline koht teiste raamatute hulgas nende raamaturiiulil. Me võime öelda, et see oli kokkusattumus, et raamat niimoodi üle aia visati. Võime öelda, et see oli kokkusattumus, et just seda raamatut oli sellel abielupaaril sel hetkel vaja. Kuid kas sa ei arva, et Jumala käsi oli mängus? Kas sa ei arva, et see oli Meistri tehtud ime? Võib olla, et sinu raamaturiiulis on raamat või ajakiri, mida sa enam ei vaja. Miks sa ei anna seda kellelegi teisele, kes otsib ehk just sedasorti lugemismaterjali? Selle läbi saaksid ka sina kellegi Jeesuse juurde juhatada ja olla Tema tööriist armuimede tegemisel.