www.advent.ee	 Kui esmakordselt mõisteti tõde, mida nüüd kalliks peame, Piibli tõena, näis see nii tundmatuna, ja vastupanu, mida meil tuli seda esmakordselt kuulutades kohata, oli äge! Kuid tõde armastavad, tõele kuuletuvad inimesed olid väga tõsised ja siirad! Me olime tõesti eriline rahvas. Meid oli arvult vähe, meil polnud rikkust, ilmalikku tarkust ega ilmalikke aunimesid, ometi uskusime Jumalat ning olime tugevad ja edukad, ülekohtutegijaile hirmuks. Meie armastus üksteise vastu oli tugev; seda polnud kerge kõigutada. Meie seas avaldus Jumala vägi, haiged said tervise ning oli palju rahulikku, meeldivat, püha rõõmu. Ent ehkki valgus on üha kasvanud, ei ole koguduse edukäik olnud võrdväärne valgusega. Puhas kuld on tasahaaval tuhmistunud ning külmus ja vormilikkus on hiilinud koguduse tegusust kahandama. Jumala rahva rikkalikud eesõigused ja võimalused ei ole viinud neid edasi, ülespoole puhtusele ja pühadusele. Jumalast antud talentide edasi kasvatamine paljundanuks neid rohkesti. Kellele palju on antud, sellelt palju ka nõutakse. Ainult need, kes võtavad ustavalt vastu Jumalast antud valguse ja hindavad seda ning kes võtavad enesesalgamises ja eneseohverduses õilsa hoiaku, saavad olla valgusekanaliteks maailmale. Kellelgi ei ole õigust toimida isepäiselt ja hakata meie ajakirjades arendama mõtteid Piibli doktriinidest ning tõsta neid esiplaanile, kui on teada, et sama teema kohta on erisuguseid seisukohti ning see tekitab vaidlust. Esimese päeva adventistid on nii teinud. Igaüks on järginud omaenda sõltumatut arvamust ja püüdnud esitada isiklikke seisukohti, kuni nende tegevuses ei ole mõtte-koondamist, kui mitte arvestada vastupanu seitsmenda päeva adventistidele. Ärgem järgigem nende eeskuju. Mu vennad ja õed, me ei saa triivida maailmaga kaasa. Meie ülesandeks on tulla välja ja olla eraldi. See on ainus viis, kuidas saame kõndida Jumalaga nagu kõndis Eenok.  Nii nagu Eenokilt, nii nõutakse ka meilt tugevat, elavat, tegusat usku; see on ainus võimalus olla Jumala kaastöölised. Me peame täitma Jumala Sõnas esitatud tingimused või surema oma pattudes. Peame teadma, missugused kõlbelised muutused on olulised meie iseloomus Kristuse armust teostada, et olla kõlblikud elama taevastes eluasemetes. – Kiri 53, 1887.