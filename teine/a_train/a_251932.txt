www.advent.ee	 Ennäe, lõvi Juuda suguharust. Ja ma nägin  vanemate keskel seismas Talle, kes oli otsekui tapetud. Ilm 5:5, 6. Johannesele esitati Päästjat kujunditena “lõvi Juuda suguharust” ja “Tall, kes oli otsekui tapetud”. Siin kirjeldati kogu lunastustööd. Need kujundid osutavad kõikvõimsa väe ja ennastohverdava armastuse ühendatusele. Lõvina Juuda suguharust kaitseb Kristus oma valituid ja toob nad võitlusest välja võitjaina, kuna nad võtsid Ta vastu “Jumala Tallena, kes võtab ära maailma patu”. Kui õrn oli Kristuse kui tapetud Talle – põlatud, hüljatud, Saatana viha ning inimeste solvangute ja julmuste ohvri – kaasaelamine oma rahvaga siin maailmas! Vastav Tema alanduse ja ohvri lõpmatule sügavusele Jumala Tallena on Tema auline võimsus lõvina Juuda suguharust, vabastamaks oma rahvas. Johannese pilgule avati tuleviku suured sündmused, mis pidid kõigutama kuningate aujärgi ning panema värisema kõiki maiseid võime. Ta nägi maailma ajaloo lõpusündmusi, mis juhatavad sisse Tema valitsemise, kes on kuningate Kuningas ja kelle kuningriik kestab igavesti.  Johannes nägi, kuidas Kristust jumaldavad kõik taevased hulgad ning kuulis tõotust, et Jumala rahvast tabavatest viletsustest hoolimata saavutavad nad kannatlikuks jäädes ometi täieliku võidu Tema läbi, kes on neid armastanud. Nüüd oli Johannes valmis pealtnägijana kirjeldama erutavaid pilguheite suurest võitlusest nende vahel, kes peavad Jumala käske, ja nende vahel, kes Tema seaduse kehtetuks tunnistavad. Ta nägi esile kerkimas imesid tegevat võimu, mis pidi eksitama kõiki, kes elavad maa peal ega ole ühenduses Jumalaga – “käskides ilmamaa elanikke teha kuju metsalisele, kellel oli mõõgahaav ning kes oli tõusnud ellu.” Ustavate ja õigete kohta, kes ei alistu maiste valitsejate poolt taeva Kuninga autoriteedi vastu välja antud seadustele, kirjutab Johannes: “Siin on pühade kannatlikkus; siin on need, kes peavad Jumala käske ja Jeesuse usku.” Need õppetunnid on pandud kirja meie jaoks. Meil tuleb kinnitada usk Jumalasse, sest otse meie ees on aeg, mis paneb proovile iga inimese. Õlimäel kirjeldas Kristus kohutavaid sündmusi, mis eelnevad Tema teisele tulemisele.  Kuigi need prohvetikuulutused täitusid osaliselt Jeruusalemma hävitamise ajal, tõdenevad need otsesemalt viimsetel päevadel. – Käsikiri 100, 1893.