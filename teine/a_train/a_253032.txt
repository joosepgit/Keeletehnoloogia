www.advent.ee	 Aga Jeesus pöördus ja sõnas teda nähes: “Tütar, ole julge, sinu usk on su päästnud!” Mt 9:22. Saatan on hävitaja; Issand on Taastaja. Issand ei ole tegutsenud Arstina nii nagu Ta sooviks, kuna Ta ütleb: “Te ei taha tulla minu juurde, et saada elu.” Me otsime kergenduse saamiseks läbi kõik allikad peale Tema, kes kuulutas Joosepi avatud haua kohal: “Mina olen ülestõusmine ja elu.” Kristus kohtus ühe õnnetu inimlapsega, kes oli kulutanud kogu vara, et saada terveks ravitud kehalisest hädast. Pühakiri ütleb, et naine oli kulutanud kõik, mis tal oli, paljude arstide peale, kuid ta tervis ei läinud paremaks, vaid halvemaks. Ent üks usus tehtud Kristuse puudutamine võttis ära pikkade aastate jooksul vaevanud tõve. Kannatav naine tuli Kristuse selja taha ja puudutas Tema kuube, uskudes Isikusse, kelle seljas kuub oli. Silmapilkselt sai ta terveks. “Kes puudutas mind?” küsis Kristus. Peetrus oli hämmastunud. Ta vastas: “Sa näed, et rahvahulk su ümber tungleb, ja küsid veel: “Kes puudutas mind?” Kristus soovis anda õppetunni, mida ükski kohalolija iial ei unustaks. Ta soovis näidata erinevust usupuudutuse ja juhusliku puudutuse vahel. Kristus ütles: “Keegi puudutas mind, sest ma tundsin väge enesest välja minevat.” Kui naine nägi, et ta ei saanud varjule jääda, astus ta värisedes ettepoole, viskus Kristuse jalge ette ja jutustas Talle oma kurva loo. Kristus lohutas naist: “Tütar, sinu usk on su päästnud, mine rahuga ja ole terve oma vaevast!” Miks ei lähe meie usus Jeesuse juurde? Paljud puudutavad Teda vaid juhuslikult, astudes kontakti ainult Tema isikuga. Naine tegi rohkem. Ta sirutas oma käe usus välja ja sai silmapilkselt terveks.  Tõe sõbrad austavad Teda, kes on meie usu alustaja ja täidesaatja. Kristus näitab Ennast arstina, kes taastab samahästi ka ihu kui hinge. Jumala kaastöölised töötavad ühes ikkes Kristusega ning asetavad end, oma ihu, hinge ja vaimu, õigesse vahekorda Jumalaga. Meeste, naiste ja laste tahet harjutatagu koostööks Jumalaga.  Siis ilmneb vaimulik rõõm kauni meloodiana ning saabub nii kehaline kui vaimne tervis ning paneb liikvele õnnistused, mida Issand Jeesus meie maailma tooma tuli. – Kiri 106, 1898.