www.advent.ee	 Ja Lott valis enesele kogu Jordani piirkonna; Lott läks teele hommiku poole ja nad lahkusid teineteisest. 1Ms 13:11. Kui karjaste vahel puhkes tüli, said ilmsiks Aabrahami iseloomu märkimisväärsed jooned. Aabraham ütles: “Ärgu olgu riidu minu ja sinu vahel.  Mine nüüd minu juurest ära, lähed sina vasakut kätt, lähen mina paremat kätt; lähed sina paremat kätt, lähen mina vasakut kätt.” Lott nägi, et maa Soodoma ümbruses oli ilmaliku ja materiaalse jõukuse saavutamiseks ülimalt soodne; seepärast valis ta selle piirkonna. Kui Lott oleks ilmutanud samalaadset viisakust nagu Aabraham, oleks ta andnud valikuõiguse teisele. Aabraham ei evinud hoiakut, et tema on kõigist ümbritsevatest inimestest ülem; tema hoiakuks oli alandlikkus. Aabrahamil oli õigus valida esimesena, ta otsustas aga olla viisakas. Selle asemel, et uurida, missugune paikkond on jumalakartuse ja moraali seisukohalt soodsaim, mõtles Lott ainuüksi ilmalikule jõukusele. Saabus aga aeg, mil Lott Soodoma elanike kurjuse tõttu väga raskesse olukorda sattus. Kui Soodoma ja Gomorra vallutajad Loti koos perega vangi viisid, läks Aabraham teda päästma. Kui Soodoma kuningas palus Aabrahamil võtta endale osa sõjasaagist, ilmnes taas Aabrahami iseloomu tõeline õilsus. Ta ütles, et ei võta “lõngaotsa ega jalatsipaelagi”, et keegi ei ütleks: “Mina olen Aabrahami rikkaks teinud!” Jumal oli andnud Aabrahamile tõotuse suurest rikkusest ja ta ei soovinud anda kellelegi võimalust väita nagu andnuks jumalakartmatud inimesed talle varanduse. Näeme, et Aabraham astus igat sammu usus. Loeme [1Ms 18] külalistest, kes tulid Aabrahami juurde, kui ta telgi ukse ees istus.  Need olid Jumala inglid, üks neist aga oli Jumala Poeg ise. Kui külalised telgi juurde saabusid, olid nad võõrad, kuid Aabraham osutas neile tähelepanu vastavalt tõelisele viisakusele. Jumala Sõna manitseb: “Ärge unustage külalislahkust, sest selle läbi on mõned ise seda aimamata võtnud külalistena vastu ingleid.” Aabrahamiga juhtus nii. Kui taevased külalised end Aabrahamile tunda andsid, rääkisid nad talle plaanidest Soodomaga.  Kuigi Aabraham ise Soodomas ei elanud ega selle linnaga seotud polnud, näeme ometi, et ta võttis väga osa soovist Soodomat mitte hävitada, kui Jumal seda vähegi säästa saaks. – Käsikiri 19, 1886.