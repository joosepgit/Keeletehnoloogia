www.advent.ee	 Vaatasin kord, kuidas 50 austajat Tais Chiang Mais vedasid kahe pika köie otsas parve mööda peatänavat. Parve keskpaigas oli rahapuu, mida ümbritsesid hõbekaussides toiduannid. Aeg-ajalt parv peatus ning tosinkond tüdrukuid koondus selle ette tantsima Tai sõrmetantsu. Pärast tantsu reastusid tüdrukud kummalegi tänavapoolele ja igaühel oli käes hõbekausike. Endale teene tegemise eesmärgil poetasid pühendunud budistid annetusi hõbekaussidesse või läksid parve juurde ja panid rahatähti rahapuu külge. Kuna Tai budistid usuvad taaskehastumisse - igaüks peab järgmises elus praeguse elu pattude eest maksma -, usuvad nad, et selliselt endale teenet tehes sünnivad nad järgmises elus kõrgemasse ja varakamasse seisusesse. Nad ei mõista, et Jumala arm päästab meid meie minevikust. Kristuse surm tühistab patuse süü ja kustutab vanade pattude registri. Selle tulemusel saame rahu, kindlustunde ja rõõmu (Rm. 5:1, 2). Jumala arm päästab meid praegu. Kristus seab meid pöördumisel õigesse suhtesse Jumalaga, kuid Ta ka hoiab meid päevast päeva. Nii ei ole nüüd enam mingit hukkamõistu neile, kes on Kristuses Jeesuses“ (Rm. 8:1). Jumala päästev arm kinnitab Kristuses olijaid ka suurepärases tulevikus. Kristus vabastab meid patu karistusest ja väest, kuid mitte ainult - ühel päeval eemaldab Jumal meid patust. Jumala tasuta armuand on igavene elu Jeesuses Kristuses, meie Issandas“ (Rm. 6:23). Kuidas saada õigesse suhtesse Jumalaga? Selleks on vaid üks tee. Jumala tasuta and tuleb vastu võtta usu kaudu“ (Rm. 3:25). Usk on "Jeesusele vaatamine" (He. 12:2), see on kõige lihtsam usu definitsioon kogu Piiblis. Kui me vaid vaatame Jeesusele, saame Jumala armuanni läbi päästetud. DRG