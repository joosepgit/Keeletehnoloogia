www.advent.ee	 Ma ütlen teile seda juba praegu, enne kui see sünnib, et kui see sünnib, te usuksite, et mina olen see. Jh 13:19 Ühel õhtul pidas üks mu sõber Indias piiblitundi Calcutta ülikooli väga andeka mitte-kristlasest tudengiga. Kristlik Pühakiri oli tudengi jaoks tundmatu raamat. Sõber võttis lahti Taanieli 2. peatüki ja luges ette prohvetikuulutuse suure kuju kohta. Mu sõber küsis üliõpilaselt: “Kas sa tead ajalooõpingustest, kas see 2500 aastat tagasi Babüloonias kirja pandud prohvetikuulutus on sündmuste õige järjestus nagu nad ajaloos toimusid?” Tudeng vastas: “Ma tean, et see järjestus on õige. See näitab maailma ajaloo sündmusi nende toimumise täpses järjekorras.” Siis ta pöördus kõrvale ja mu sõber märkas laualambi valgel, et tudengi näol oli üllatus ja aukartus. Tal oli tekkinud uus mõte. Äkilise veendumuse ajel vaatas ta üles ja ütles: “Ainult elav Jumal võis selle kirjutada enne, kui see toimus!” See mitte-kristlasest tudeng nägi prohvetikuulutuse tõelist tähendust ja mõju. Sellel oli täpselt selline mõju, nagu Jeesus ütles: “Ma ütlen teile seda juba praegu, enne kui see sünnib, et kui see sünnib, te usuksite, et mina olen see.” Suur ajalooline prohvetikuulutus Taanieli raamatu 2. peatükis tunnistab elavast Jumalast ja Jeesusest, meie Päästjast. Mitte ükski teine raamat ei ole sellega võrreldav. Ei ole teist sellist Päästjat nagu on Piiblis. Jeesus ei tea mitte ainult maailma tulevikku, vaid Ta teab ka sinu ja minu tulevikku. Mida toob tulevik meie jaoks? Palju häid asju. Võib-olla ka selliseid asju, mida me ei taha. Kui me teaksime, mis ja millal meiega midagi juhtub, siis, ma arvan, et me ei saaks enam magada. Kuid üks, mis kindel, on see: niikaua, kui Päästja, kes juhib rahvaste käekäiku, juhib meie elu, võime Temas rahus puhata. Haarake Temast täna kinni. Usaldage Teda. Ja olge rahus.