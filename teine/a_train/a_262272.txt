www.advent.ee	 Tänane salm on Piiblis selle osa alguseks, mida kutsume õndsakskiitmisteks. Iga õndsakskiitmine algab sõnaga “õndsad”, mis on vanaaegne variant sõnast “õnnelik”. Kõik, kes olid tookord kogunenud mäekünkale Jeesust kuulama, hämmastusid Tema õpetusest, sest see oli niivõrd eriline. Kogu see inimmass arvas, et õnnelikkus seisneb asjade omamises, kuulsuses ja aus. Kuid Jeesus rääkis sellise kindlusega, et olukordadele vaatamata võime kõik olla õnnelikud, kui anname end piiranguteta Tema ja kõigi meid ümbritsevate inimeste teenistusse. Jeesuse tõelise õnne ettekirjutused olid Tema päevil äärmiselt revolutsioonilised. Roomlased jälestasid kaastundlikkust ja stoikudel puudus igasugune kaastunne. Üldine arvamus kannatustest oli ühene – need olid teenitud karistus inimese pattude eest. Kuid Jeesuse sõnade kohaselt pidid vaimust vaesed pärima taevariigi, kõik, kes olid kurvad, pidid saama trööstitud, tasased pidid pärima maa, kõigi vajadused, kes kannatasid janu ja nälja käes, pidi rahuldatama, kõik armulikud pidid ka ise armu saama, puhtad südamelt pidid nägema Jumalat, rahunõudjaid aga pidi hüütama Jumala lasteks ning kõik, keda taga kiusatakse, saavad taevasse. Pärast seda, kui Jeesus oli toonud välja tõelise õnne põhimõtted ning ka selle saavutamise viisi, pöördus Ta oma järgijate poole ning tegi neile ülesandeks olla Tema tunnistajad. Ta rääkis ka tagakiusamisest ja andis nõu: “Olge rõõmsad ja hõisake!” (Mt 5:12). Mitte ainult rõõmsad, vaid lausa hõisake! Olge topeltõnnelikud! Kui su elu on olnud siiani vaid miinuspoolel, palu Jeesusel juhtida see täiuslikku harmooniasse Tema tahtega. Me ei saa olla õnnelikud, kui üritame elada oma soovide järgi, saame vaid siis, kui anname end tingimusteta Temale. Albert Schweitzer oli tunnustatud muusik ja karjääriredelil tõusev teoloog, kuid Jumalal oli tema jaoks eriline töö. Schweitzer otsustas pühendada oma elu millelegi endast väljaspool. Pärast oma 30. sünnipäeva astus ta meditsiinikursustele, ja, need lõpetanud, pühendas kogu oma ülejäänud elu Aafrika loendamatutele abivajajatele. Mitte mingil muul moel ei oleks ta saanud kogeda täiuslikku õnne! Ka meie võime muuta oma igava ja tühja elu tõelise õnne eluks. Kui me sellele pühendume, võime olla topeltõnnelikud juba täna!