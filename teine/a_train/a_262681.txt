www.advent.ee	 Ta hoiab täiuslikus rahus kõiki neid, kes usaldavad teda, neid, kelle mõtted pöörduvad tihti Jumala peale! Js 26:3, TLB Oma maise teenistuse ajal külastas Kristus tihti Marta ja Maarja kodu. Piiblis kirjapandust nähtub, et Maarja veetis palju aega, rääkides Jeesusele oma vajadustest ning seetõttu tundis ta rahu, samas kui Marta oli kõigi oma kohustustega liigagi hõivatud. Jeesus ütles Martale: “Sa teed endale tüli paljude asjadega, kuid õigupoolest on vaja ainult üht ja Maarja on selle hea osa valinud” (Lk 10:41,42). Nagu näed, oli ka Martal vaja ainult seda üht: veeta rohkem aega koos Jeesusega. Eile saime teada, et kui hoiame oma mõtted Jeesusel, võime saada täiusliku rahu. Täna ja homme vaatame nelja punkti, mis näitavad, kuidas hoida oma igapäeva- toimingute keskel mõtteid Jeesusel. Esimene punkt: Iga päeva algul anna end täielikult Jeesusele. Pühenda end Jumalale hommikul – olgu see sinu kõige esimene töö. Olgu su palve: Võta mind, oh Issand, täiesti enda omaks. Ma panen kõik oma plaanid Sinu jalge ette. Kasuta mind täna oma teenistuses. Jää minuga ja olgu kõik minu tööd tehtud Sinus!” Ja nii igal päeval. Igal hommikul pühenda end Jumalale selleks päevaks. Alluta kõik oma plaanid temale, et need kas teostuksid või ei, nii nagu tema ettenägevus seda osutab. Nõnda võid sa päev päeva järel anda oma elu Jumala kätesse ja nii kujundatakse su elu ikka enam ja enam Kristuse sarnaseks. ” (Tee Kristuse juurde, lk 55-56). Teine punkt: Hoia Jeesusega kontakti läbi kogu päeva. Kui sa lased oma mõtetel sageli Tema juures viibida, hoiad ka rahu oma südames. Üks mu sõber rääkis kord loo sellest, kuidas tema hoidis end pidevalt Kristusega seotuna: “See võib sinu jaoks näida pisut veidrana, kuid see aitab mul praktiliselt tunnetada Kristuse kohalolu ning ma tunnen end siis väga kindlana, sest tajun selgesti, kuidas Kristuse vägi mind hoiab. Ma nimelt teen kõiki asju reaalselt koos Temaga. Näiteks kui ma istun autosse, et kuhugi sõita, siis teen ma alati ukse lahti ja palun esmalt Temal autosse istuda. Nii olen ma kogu teekonnal teadlik sellest, et Ta tõepoolest on mu kõrval.” Kas see kõlab sinu jaoks pisut imelikult? Minule igatahes mitte.