www.advent.ee	 Bob Edwards rääkis mulle kord järgmise loo: Matilda Miller, minu naise ema, elas talus oma venna naabruses. Ta oli kooliõpetaja ja võttis igal hommikul kaasa ka oma venna lapsed. Ühel hommikul kiirustas ta üle põllu venna maja poole, et võtta lapsed ja minna koos kooli. Ta oli sel päeval pisut hiljaks jäänud ja teed käies mõtles vaid eelseisvatele tundidele ning seetõttu ei vaadanud kordagi jalge ette rajale, millel kõndis. Korraga käskis üks hääl, mis tundus peaaegu kuuldavana: “Peatu!” Võpatades niivõrd ootamatu käsu peale, jäi ta soolasambana teele seisma. Arusaamatuses vaatas ta enda ümber ja märkas siis vaevalt meetri kaugusel teerajal enda ees lõgismadu, kelle poos väljendas selgelt valmisolekut ründamiseks. Kelle hääl oli ta peatanud keset Lõuna-Dakota preeriat? Ilma vähimagi kahtluseta oli ta veendunud, et see oli Jumal, kes oli temaga tol päeval rääkinud, päästes ta niimoodi kindlast surmast. Matilda sai tunda Jumala tõotuse – “Sinu kõrvad kuulevad sõna, mis su tagant ütleb: See on tee, käige seda!”” – otsest täitumist. Mõnikord sekkub Jeesus inimellu sarnaselt Matilda Milleri juhtumiga. Teinekord aga mitte. Kui Ta astub aja ja koha reaalsusesse, võib Ta hämmastavalt muuta inimlikke sündmusi. Ta võib isegi kuuldavalt rääkida. Kuid veelgi mõjusamalt edastab Ta oma sõnumit läbi meie mõttemaailma. Ta juhib ja kaitseb meid alati just nii, nagu Ta näeb, et on kõige parem. Me võime Teda usaldada igal ajal ja igas olukorras. “Ent me teame, et neile, kes Jumalat armastavad, laseb Jumal kõik tulla heaks – neile, kes on tema kavatsuse kohaselt kutsutud” (Ro 8:28). Me võime end täielikult Tema hoolde usaldada.