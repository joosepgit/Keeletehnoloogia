www.advent.ee	 Alguses oli Sõna ja Sõna oli Jumala juures ja Sõna oli Jumal. Ta oli alguses Jumala juures. Tema on loonud kõik, mis on olemas, ja ilma Temata ei ole midagi tekkinud Ja Sõna sai inimeseks ja elas maa peal meie keskel. Ja Ta oli täis lõppematut armastust ja ustavust. Jh 1:1-14, NLT Ta ütles sõna ja galaktikad hakkasid keerlema igaüks oma kohal, tähed süttisid taevastes ning planeedid hakkasid tiirlema ümber oma päikeste – need olid aukartust sisendavad, piiramatu, vallapäästva väe sõnad. Ta rääkis taas ning veed ja maad täitusid taimede ja loodolevustega, kes jooksid, ujusid, kasvasid ja paljunesid – need olid sõnad, mis tõid esile elava, hingava ja pulseeriva elu. Veel kord avas Ta suu ja moodustusid mees ning naine, kes suutsid mõelda ja armastada – need olid isikliku loomisvõime aulisust näitavad sõnad. Igavene, lõpmatu, piiramatu – selline Ta oli, on ja jääb igavesti – Looja ja kogu loodu Issand. “Ja siis sai Ta lihaks ühel täpikesel universumis, planeedil Maa. Võimas Looja sai üheks osaks loodust, kus Teda piirasid aeg ja ruum ning Ta sai vastuvõtlikuks vananemisele, haigustele ja surmale. Kuid armastus sundis Teda tagant ja nii Ta tuligi päästma neid, kes olid kadunud ja üle andma neile kingitust – igavikku. Tema on Sõna; Ta on Jeesus” (Life Application Study Bible, lk 1614). Kui ma vaatasin esimest korda pilte sellest, mida nähti läbi Hubblei teleskoobi, siis tundsin tugevat aukartusvärinat ja imestasin universumi tohutu mõõtmatuse üle kontrastina meie tibatillukesele maailmatäpikesele. Pärast nende fotode uurimist järeldasid astronoomid, et universumis peab olema vähemalt 125 miljardit galaktikat. Me elame Linnutee galaktikas, milles on umbes 50 kuni 100 miljardit tähte. Korrutage nüüd 125 miljardit galaktikat vähemalt 50 miljardi tähega! Ma ei suuda isegi hoomata selle lõpptulemuse suurust. Ja imede ime, kõigi nende Looja “sai inimeseks ja elas maa peal meie keskel”. Meie Looja on isiklikult huvitatud igaühest meist – sinust ja minust! Ta teab meist kõike, isegi kui palju juuksekarvu on meie peas. Jeesus tuli meid päästma patust ja kannatustest ning andma meile igavest elu, sest Ta on “täis lõppematut armastust ja ustavust.” Kas sa tunned end emotsionaalselt tühjaksimetuna oma igapäevatööst? Oled sügavalt mures, kuidas järgmise palgapäevani rahaga välja tulla? Jeesus hoolib sinust piisavalt, et aidata sul lahendada need probleemid, kuid veelgi enam – Ta tahab anda sulle igavese elu.