www.naisteleht.ee	 juuksed Kerli Mägar alustas juukseuurimisega ajal, mil tal endal juustega mure oli. Tänaseks on ta selle unustanud ja on võtnud südameasjaks aidata teisi hädasolijaid: F: Helin Loik Juukseid on alati naise kõige kaunimaks ehteks peetud. Kui aga märkate, et teie ilusad kiharad on hakanud peotäite viisi välja langema või avastate ehmunult, et kipute halliks minema, on õige aeg tõtata juuksespetsialisti juurde. Kui olete hädas juuste väljalangemise, hõrenemise või hoopis rohke kõõmaga, aga perearsti määratud laboritestid on korras, on mõistlik üles otsida juuksespetsialist – kuskilt ju peab oma murele vastused saama! Ja saab ka, ütleb Juuste Akadeemia tegevjuht ning juukseuurija Kerli Mägar. Ta selgitab, et juuksed peegeldavad organismi üldist seisundit väga hästi, sest on tundlikud ning reageerivad igasugustele organismi talitlushäiretele kiiresti. Mägari sõnul annavad juuksejuured üllatavalt palju infot: klient saab teada, kas tema mure põhjus on näiteks piimatalumatus, vähene veetarbimine, hormonaalsed probleemid, stress, sobimatu ravim vms. «Juuste väljalangemise põhjustaja võib olla isegi pealtnäha süütu käsimüügiravim ibuprofeen,» teatab Juuste Akadeemia teine spetsialist Aire Nõmm. Tõe teadasaamiseks kulub akadeemias kohapeal vaid paar tundi ning loovutada tuleb selleks kuni sada juuksekarva. Blondeeritud juustes kasuta spetsiaalseid juukseseerumeid, mis hooldavad kuivi juukseotsi: F: Kalev Lilleorg Päikese käes muutuvad juuksed tuhmiks ja kipuvad pusasse, talvel saavad nad vähe toitu ja katkevad. Kõigi nende hädade vastu saab abi juukseseerumist. Piisab tilgast, et anda juustele läiget ja et kamm neist taas paremini läbi käiks. Juuksur Lisl Liisveldi sõnul on juukseseerum üks väärt toode: see elustab juukseotsi, toidab ning hooldab juukseid ja kaitseb neid keskkonnamõjude eest. Et suvel enamasti peakatet ei kanta, pääsevad tuul ja päike juukseid eriti kergesti kahjustama – seepärast pakuvadki paljud seerumid lisaks hooldavale toimele ka päikesekaitset. Just nimetatud põhjustel tasub Liisveldi meelest juukseseerumit aeg-ajalt kasutada kõigil. Nii saab üsna lihtsa vaevaga juukseid elavdada ja neile läiget anda. Juuksur selgitab, et seerumit võib kanda nii märgadesse kui kuivadesse juustesse, kuid kuivades juustes tuleb toote läiget andev mõju paremini esile. «Ja pigem võiks seda kasutada väikeses koguses, sest seerum võib juuksed rasvaseks jätta,» jätkab ta. Enamasti on seerumid pumbaga pudelis. Lühikestele juustele piisab ühest pumbatäiest, pikematele kahest. Suvel võib seerumit rohkem panna, sest juuksed on kuivemad ja keskkonnamõjudele altimad. Seerumit tasub kasutada ka pärast juuste föönitamist või sirgendamist, sest kuuma õhuga töötlemine võtab juustelt läike – seerum aitab seda taastada. Helen Serka Kui järvevesi on külm ja kaane täis ning lähim dušš liiga kaugel, saab pea pestud ka käigu pealt: F: Stanislav Moškov Suvistel telgimatkadel, lennureisidel ja spontaansetel sõitudel loodusesse on igapäevane peapesu tõenäoliselt võimatu. Probleemi võib mütsi silmile tõmmates ignoreerida, aga ebamugav tunne jääb. Hernehirmutise soengust aitab vabaneda pulber! Muidugi pole matkasell ainus, kes on hädas pesemata peaga. Veeta pesu vajaksid ka need, kes õnnetult haigevoodist liikuma ei pääse, või need, kel on peapesu keelatud mõnel muul põhjusel. Naised saunas rääkisid, et tõhus on ka talgi, jahu või beebipuudri pähe puistamine: kui pea on pesemata ja rasvane, toimib puuder nagu kuiv šampoon ja imeb rasu endasse. Moodsad vahendid kuivaks peapesuks ongi ilmselt inspiratsiooni saanud keskajast, kui soengusse määriti jahu või parfümeeritud pumatit ja õli. Tollal seati juuksed veel paksude parukate alla hauduma. Tänapäeval saab õnneks hakkama ilma jahu päheraputamiseta, sest leiutatud on kuivad šampoonid – siputad või pihustad pulbrit pähe ja kammid välja. Erinevalt keskajast ei tule sellesse soengusse hiired pesa tegema, vaid juus on puhas ja värske. Siiski ei soovita juuksurid sellist pesuvahendit väga tihti kasutada. Tallinna Pikk 40 ilusalongi juuksur Anu Aas selgitab, et see on siiski mõeldud vaid nn SOS-olukordadeks. «Šampooni eesmärk on jätta vaid puhas mulje. Tegelikult lihtsalt lisatakse juustesse ainet, mis selle rasuse väljanägemise mingiks ajaks kustutab,» räägib Aas.