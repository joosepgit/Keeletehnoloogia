www.advent.ee	 “Saab ta näha tulevast sugu, ta elab kaua ja Jehoova tahe teostub tema läbi! Pärast oma hingevaeva saab ta seda näha ja rahuldust tunda.” Js 53, 10-11 Jumala armastus on piiritu, mitte millegagi võrreldav. /.../ Kui vaatleme Jeesuse kõrgust ja au, näeme, kui suur oli see armastus, mis väljendus Kolgata ristil toodud ohvris kadunud maailma lunastamiseks. See teema täidab pühad hämmeldusega läbi igavikuaegade. Miks ei peaks me siis sellele mõtlema juba selles maailmas? /.../ Jumala lihakssaamine on suur saladus! See saladus muutub järjest imepärasemaks, mida rohkem püüame seda mõista. See käib üle meie mõistuse, ja siiski lubavad inimesed maistel ja ajalikel asjadel seda pilti Jeesusest ja Tema armastusest veelgi sumendada. /.../ Kuidas on võimalik, et meid huvitavad ainult maised, argipäevased asjad, aga see pilt – Kolgata risti, Jumala armsa Poja surmas ilmsiks tulnud armastus – ei sütita meid? /.../ Kristus kannatas kogu seda vaeva ja alandust, et tuua eksijad – kõik patused ja tänamatud – tagasi Isakoju. Oo seda õnnistatute kodu – ei taha seda kaotada! Kui pääsen kord Jumala riiki, leian lunastusplaanist ikka uusi ja uusi sügavusi. Seal näevad kõik lunastatud pühad Isa ja Poja armastust uues valguses ja hindavad seda võrratult rohkem kui kunagi varem. Tänulaulud helisevad surematutelt huultelt. Kristus armastas meid ja andis oma elu meie eest. Meil on siis uus muudetud ihu, suuremad võimed ja jõud, puhas süda ja veatud huuled. Võime laulda lunastava armastuse täiusest. Taevas ei ole kannatajaid. Taevas ei ole kahtlejaid, keda peaksime veenma taeva tõelisuses. Seal ei ole väljajuurimist vajavaid eelarvamusi, vaid kõikide meeli valdab armastus, mis ületab meie arusaamisvõime. Tänu Jumalale, seal saab Tema rahvas puhata ja Jeesus viib lunastatud kaunisse Jumala linna. Siis vastab Isa Jeesuse palvele, milles Ta palus: “Isa, ma tahan, et kus mina olen, ka nemad oleksid minu juures, kelle sa mulle oled andnud!” KH 371