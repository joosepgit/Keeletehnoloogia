www.advent.ee	 Jumal valis oma rahva vabastamiseks kesköötunni. Kui õelad nende ümber pilkasid, ilmus äkki päike, särades täies ilus; kuu jäi paigale. Õelad vaatasid seda pilti hämmastusega. Pühad aga tervitasid rõõmuga oma vabastamise märke. Imeteod järgnesid üksteisele kiirelt. Kõik näis loomulikust korrast kõrvale kalduvat: jõed lakkasid voolamast, paksud tumedad pilved kerkisid üles ja põrkusid üksteise vastu. Keset pimedust oli aga ühes kohas taevas näha auhiilgust ja sealt kostus Jumala hääl otsekui paljude vete kohin, pannes värisema taevad ja maa. Toimus võimas maavärisemine. Hauad avanesid ja need, kes olid surnud usus kolmanda ingli kuulutusse ning pidanud hingamispäeva, tulid mullastest sängidest austatuina välja, et kuulda, kuidas Jumal teeb rahuseaduse nendega, kes olid otsustanud jääda kuulekaks Tema seadustele. HK 316 Kristuses surnud kutsutakse välja oma vangistusest /.../ imekaunisse surematusse /.../. Armsad sõbrad! Kristus on üles tõusnud ja oma ahastuses võite olla kindlad, et Ta on teie kõrval ja annab teile rahu. Ma tean, millest räägin. Olen kogenud aegu, mil mõtlesin, et varsti löövad lained üle mu pea. Neil hetkedel tundsin eriliselt oma Vabastaja armastavat lähedalolu. Kui kaotasin oma vanima poja, oli mu valu kirjeldamatu, kuid Jeesus tuli mu juurde. Sain tunda Tema rahu oma südames. Ta tõstis mu huulile lohutuse karika. Ja siis võeti minult /.../ see, kes oli seisnud mu kõrval kolmkümmend kuus aastat. Olime töötanud õlg õla kõrval kuulutustöös, kuid nüüd pidin panema selle Issanda sõduri käed risti rinnale ja laskma ta haua vaikusesse. Mu valu tundus talumatuna, kuid jälle sain juua lohutuse karikast. Jeesus oli mulle väga kallis ja Tema kõndis mu kõrval. Paratamatult peame teinekord panema oma kallid omaksed maamulda puhkama. Võib olla, et seisame oma isa või ema haual, kuid kui nad taas üles ärkavad, on kõik kortsud ja pisarad pühitud nende näolt. Nende näojooned on siiski endised ja me tunneme nad ära. IHP 353