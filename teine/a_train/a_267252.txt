www.advent.ee	 Vaata, mina läkitan teid nagu lambaid huntide keskele. Olge siis arukad nagu maod ja vagurad nagu tuvid.” Mat 10, 16 Kui inimeste tavad ei ole vastuolus Jumala käskudega, võib neid järgida. Kui töölised nii ei tee, ei raskenda nad ainult oma tööd, vaid veeretavad komistuskive nende teele, kelle heaks nad töötavad. Misjonitöölistele on pühapäev eriliseks võimaluseks pidada pühapäevakoole ja läheneda inimestele, jutustades Jeesuse armastusest patuste vastu ja õpetades Pühakirja tõdesid. Praegu ei ole pühapäeva pühitsemine veel otsustavaks prooviks. Tuleb aeg, mil inimesi ainult ei keelata pühapäeval töötamast, vaid neid sunnitakse töötama hingamispäeval ja alistuma pühapäeva seadusele vabaduskaotuse ja surma ähvardusel. See aeg ei ole siiski veel saabunud, sest inimestele on vaja esitada tõde. /.../ Mulle on selgitatud, et Jumala teenrid peaksid taktitundeliselt töötama, kuulutades Piibli suuri ja hinnalisi tõdesid: ristilöödud Kristust, Tema armastust ja käsitamatult suurt ohvrit. Nii hakkavad inimesed mõistma, et Kristus suri, sest Jumala käsk on ümberlükkamatu, muutumatu ja igavene. Hingamispäevast tuleb tingimata ja otsustavalt rääkida, kuid on põhjust olla ettevaatlik suhtumises pühapäeva ja sellest rääkimisel. Mõistlikule on sõnastki küllalt. /.../ Tööst hoidumine pühapäeval ei ole veel metsalise märgi vastuvõtmine ja kui see tuleb tööle kasuks, peaks nii tegemagi. Me ei tohiks eksida, tehes pühapäeval demonstratiivselt tööd. /.../ Kui need, kes kuulevad rõõmusõnumit ja näevad tõe valgust, otsustavad järgneda tõele ja pühitseda Jumala päeva, tuleb raskusi: mehi ja naisi üritatakse sundida Jumala käsust üle astuma. Neil tuleb püsida vapraina. Vastuseisust ja vaenust hoolimata peaksid nad tähele panema Kristuse sõnu: Kui teid ühes linnas taga kiusatakse, põgenege teise.” RH 6.4.1911