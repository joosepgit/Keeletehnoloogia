www.advent.ee	 Aga hoorus ja kõik roppus või ahnus olgu nimetamata teie seas, nõnda nagu sünnis on pühadele.” Ef 5, 3 Inimestevahelise suhtlemise kohutavalt madal tase kaasajal näitab mõtete ja moraali laostumist. Tõelist väärikust esineb harva. Vähe kohtame lihtsust ja tagasihoidlikkust. Südamelt puhtaid ja siiraid inimesi on väga vähe. /.../ Meeles mõlkuvatest ebapuhastest mõtetest tekib harjumus, mis rikub hinge. Ka üksainus väär tegu põhjustab pleki, mida ei saa kõrvaldada millegi muu kui Kristuse verega. Kui harjumust otsustavalt ei hüljata, määrdub hing, ja sellest saastunud allikast voolav vesi kahjustab ka teisi. Mõned mehed ja naised panevad end vabatahtlikult välja kiusatusele. Nad seavad end olukordadesse, kus neid kiusatakse – kahtlases seltskonnas on tagajärjed paratamatud. Parim viis olla kaitstud kiusatuste eest on toimida alati ja kõigis olukordades järelemõeldult ning mitte iialgi hetkelise impulsi mõjul. Ära unusta kunagi jumalakartust, siis võid olla kindel, et toimid õigesti. IHP 197 Moraalsed ohud, millistele kõik, nii noored kui vanad, on välja pandud, suurenevad päev-päevalt. Moraalne kaos ja kombelõtvus võtavad maad. Selle madalat, meelelist, saatanlikku mõju levitavad mehed, naised ja noored, kes ütlevad end olevat kristlased! /.../ Need, kes tunnevad tõde, kuid ei käitu oma tunnistusele vastavalt, on vastuvõtlikud Saatana kiusatustele. Nad kohtavad ohte igal sammul. Nad on ühenduses halvaga, nähes pilte ja kuuldes hääli, mis äratavad neis taltsutamatuid kirgi. Sellised inimesed on valmis mõjudele, mis panevad neid valima meelsamini halba kui head, sest nende süda ei ole tõsine ega puhas. /.../ Tähtsaim kui miski muu on täna hoolitseda selle eest, et noortel meestel ja naistel oleks moraalset selgroogu. Süda tuleb puhastada igast kõlbelise rikutuse plekist ja kortsust. IHP 196