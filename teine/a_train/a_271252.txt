www.advent.ee	 iPhone on vaid üks näide veebibrauseriga mobiiltelefonidest. Olemas on neid ka kordades odavamaid. Nüüdsest on võimalik Eesti Adventkoguduse kodulehekülje uudiseid, artikleid, teateid ning päeva sõna mobiiltelefoni kaudu lugeda. Mobiiltelefonidesse sisse ehitatud brauseri kaudu on advent.ee's ringi surfamine olnud võimalik ka varem, kuid nüüd on selleks otstarbeks olemas spetsiaalne advent.ee mobiiliversioon, mis on optimiseeritud just mobiilsete seadmete väikeste ekraanide jaoks. Lisaks eelpoolmainitud sisule võib mobiilsest advent.ee'st leida veel adventkoguduse infoleheküljed, kust võib vajadusel kiiresti kätte saada näiteks mõne koguduse postiaadressi või telefoninumbri. Advent.ee mobiilivariandi kaudu on kättesaadavad kõik ilmunud päeva sõnad, artiklid ja teated. Advent.ee mobiilivariandile ligi pääsemiseks on vaja omada veebibrauseriga mobiiltelefoni. Lisaks sellele peab olema mobiilioperaatorilt valitud sobiv interneti-teenuse pakett, vastasel korral võib ringi surfamine liiga kalliks maksma minna. Kui telefon ja interneti-ligipääs olemas, tuleb telefoni veebibrauseris avada lihtsalt aadress m.advent.ee ja advent.ee mobiiliversioon ongi olemas. Advent.ee mobiiliversioon annab mobiilsele inimesele võimaluse advent.ee artiklite seltsis aega veeta ning võimaluse olulisele kontaktinfole kergemini ligi pääseda. Ka võimalus päeva sõna näiteks hommikul ühistranspordis lugeda võib vahel täitsa kasulik olla.