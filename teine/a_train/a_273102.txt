www.advent.ee	 Käisin eelmisel suvel Kristlike Matkade seltskonnaga Otepää-Elva retkel. Ühel puhkehetkel esitas matkaseltsiline pastor Rein Käsk küsimuse: „Mis on usk?“ Võis tajuda korraks piinlikku vaikust. Tõenäoliselt mitmed, nende hulgas ka mina, püüdsid pingsalt mõelda, millist kirjakohta Piiblist peaksin nüüd tsiteerima? Rein, justkui tajudes ajuraginat, lõpetas vaikuse naeratava näo ja lihtsa lausega: „Usk on suhted!“ Ah või nii, sedamoodi kenasti ja tabavalt ei ole ma kuulnudki varem usule definitsiooni antavat! Ja ta jätkas: „Kümnest käsust 4 esimest kirjeldavad suhteid Jumalaga, 6 järgmist suhteid ligimesega.“ Suhteid peaksime tahtma ja võiksime osata korras hoida kõik. Kas tahame, kas oskame? Enne matka sai kolmveerandaasta jagu käidud kristlikus taastumisprogrammis Tähista Tervenemist. Muu hulgas sai eriti vaeva nähtud katkiste suhete ja suhtumiste otsimise, leidmise, defineerimise ja Jumala ette palves kandmisega. Rein Käsu lihtne lause võttis tehtud töö kenasti kokku ja sain kinnitust, et programmis osalemise aeg ei olnud maha visatud. Minu mentor Edna Tuvi soovitas lugeda Allika kirjastuse poolt välja antud Dean Shermani raamatut „Armastus, seks ja suhted“. Seda keeleliselt toimetades Edna adventteoloogiaga vastuolusid ei näinud, v.a lk 33 esimeses lõigus, aga muu koha pealt on raamatus kirjeldatud teadmised sobilikud kõigile kristlastele. Dean Shermani arvates on iga maailmas ettetulev probleem seotud rikkis suhetega, kus meil jääb puudu armastusest Jumala, teiste inimeste või iseenda vastu. Kui me ei sea oma suhteid korda, siis jääb järele väga vähe, millele oma elu rajada. Ta on praktikas puutunud kokku paljude noortega. Tema käest on küsitud lihtsaid ja keerulisi küsimusi armastuse, seksi ja inimsuhete kohta, näiteks: Mis on meeldimise and ja mida see minu jaoks tähendab? Kui kaugele ma võin minna? Kuidas ma saan õigesti ja Jumalale meelepäraselt suhelda oma sõpradega? Kuidas rajada oma elu kõige tähtsam suhe kooskõlas Jumala mõistlike ja armastavate käskudega? Kuidas vabaneda vanadest seksuaalsusega seotud pattudest? Milline on Jumalale meelepärane suhe? Millal olen ma valmis lähisuhteks? Mulle avaldas muljet lugu, kuidas Dean Sherman leidis oma kutsumuse tegeleda suhete probleemidega. Ta otsustas tegelema hakata nende teemadega, mis on tõeliselt probleemiks, huviobjektiks ja küsimuste allikaks. Seda oleme kogenud ka oma kiriku noorteüritustel: suhete teema on noorte jaoks oluline ning kui asetada ennast nende asemele, ega tänapäeva maailmas ei ole kerge kristlikele väärtustele truuks jääda, kui isegi šampoonireklaam räägib sellest, et su juuksed peavad välja nägema nii, et kõik mehed sulle järgi jookseksid; närimiskumm peab esile tooma erutavaid tundeid ja „reklaamikeha“ peab olema enamasti alasti; šokolaadi puhul rõhutatakse, et kiusatused on selleks, et nendele järele anda jne, jne – üliseksuaalsust ja meelelisust rõhutatakse ja söödetakse alateadvusesse igal pool ja arvestamata inimese iga. Lisandub veel eakaaslaste surve + paljudel on „kaasavaraks“ päritolu katkiste suhetega ja/või mittekristlikust perekonnast. Kuidas siis kõige negatiivse infomüra sees eristada ehtsat võltsist? Kui tead täpselt, milline on õige rahatäht, tunned ära ka valeraha. Raamat „Armastus, seks ja suhted“ on minu meelest väga hea sissejuhatav abivahend n-ö õige raha tundmaõppimiseks suhete vallas, ja seda mitte ainult noortele, vaid ka vanematele inimestele, kel suhetega probleeme olnud. Dean Shermani selgitused on väga vaimukad, lihtsad, noortepärased ja tulevad kasuks kindlasti ka lastevanematele oma järelkasvule nõu andmiseks. Raamatut on võimalik kasutada ka grupitöös – lõpus on toodud iga peatüki kohta grupiarutelu küsimused. Head lugemist, kaasa töötamist ja soovitamist abivajajatele! Raamatut on võimalik soetada kristliku kirjanduse poodidest, väga soodsalt pakutakse seda Apollo raamatupoes: