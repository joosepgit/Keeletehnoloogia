www.bioneer.ee	 „Mind HIV ju ei puuduta,“ on endale lihtne öelda. Ja mõelda vaid, kui usaldusväärsena me sel hetkel endale tundume. Kurb statistika, et iga päev saab Eestis keegi enda HIV-positiivsusest teada ja mitte kõik need inimesed ei ole narkomaanid ning prostituudid, ei tundu meie eneseusku mõjutavat. Kas sama enesekindlad olid enne diagnoosi ka need inimesed, kes nüüdseks nakkusekandjateks on tunnistatud? Seda me ei tea. Palju me tegelikult üldse HIVist teame? Tervisekaitseinspektsiooni viimastel andmetel on kokku Eestis HIV diagnoosi saanuid juba 7005, aids on leitud sealhulgas 259 inimesel. HI-viiruse vastast vaktsiini veel leiutatud ei ole. Kes need nakatunud inimesed on? Nad kõik on kellegi lapsed, sõbrad, töökaaslased ja seksuaalpartnerid. Veelgi kurvem on tõsiasi, et UNAIDSi hinnangul on meil teist samapalju ka neid kaasmaalasi, kes ei ole oma nakatumisest veel teadlikud? Kas julgete endiselt kasvõi iseendale väita, et HIV teid ja teie lähikondlasi ei puuduta? Olete kindel, et teate haigusest kõike, mida teadma peate? Aasta oli 2005, kui Inglismaal Oxfordi ülikoolis oma teadustöid tehes ning erinevate HIV-levikut puudutavate uurimuste tulemustega tutvudes, tekkis Riina Raudsel mõte alustada HIV-teemalise „rahvavalgustusega” erasektori kaasabil, et HIV ja AIDSi puudutav teave tõhusamalt ka nendeni viia, kes täna pole liigitatud riskirühma. Idee teostuseni jõuti 2006. aastal juulis, kui Heateo Sihtasutuse ja Hansapanga toetusel loodi Terve Eesti Sihtasutus. Nimelt oli Riina Heateo Sihtasutuse korraldatud esimese sotsiaalse ettevõtja konkursi üks võitjatest. Ja seda ideega kaasata ettevõtteid rahvatervise probleemide lahendamisse Eestis – alustades HIV-ennetusega töökohtades. Nii saigi Riinast Terve Eesti Sihtasutuse esimene tegevjuht ja töö sai alata. Lähemalt saab Terve Eesti loomisloost lugeda siit. Terve Eesti Sihtasutuse missioon Terve Eesti Sihtasutus on sotsiaalne ettevõte, mille eesmärgiks on edendada tööandjatega koostöös Eesti elanike tervisekäitumist. Aastatel 2007 - 2011 on Terve Eesti Sihtasutuse prioriteediks hoida ära HIV ulatuslik levik tavaelanikkonna seas. Sihtasutus lähtub veendumusest, et seni, kuni HIVi ennetamisega seotud tegevused jäävad otseste riskigruppide tasemele, ei saa ülejäänud elanikkonnal, poliitikutel ega erasektoril tekkida piisavalt teavet ega tahet HIViga seotud probleemide lahendamises osalemiseks. HIV-epideemia leviku tõkestamiseks täna on aga hädavajalik, et igaüks, sõltumata vanusest või sissetulekust, teaks HIVi kohta põhilisi fakte ning oskaks ja tahaks iseend ja oma lähedasi nakatumise eest kaitsta. Töökohapõhiste programmidega jõuame ettevõteteni, ettevõtte töötajateni, ning nende lasteni - tugevdades nii juba toimuvat ennetustööd, kui luues ka sotsiaalset nõudlust paremini läbimõeldud lahendustele valituse poolt. Terve Eesti SA viib koolitusi läbi firmades ja organisatsioonides sisekoolitustena. Huvi korral küsige pakkumist!