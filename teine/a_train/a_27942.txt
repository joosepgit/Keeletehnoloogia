www.naisteleht.ee	 Pätt on võmmist palju sümpaatsem See on üks hea, aga väga masendav film. Masendav pole mitte vangist välja ihkav Gerald «Stone» Creeson (Norton), kes oma eesmärgi saavutamiseks üritab pensionieelikust järelevalveinspektori Jack Mabry (keda De Niro mängib masendavalt hästi) ajusid kruttida. Pätt on ju pätt, mis temalt oodatagi. Masendav on hoopis Mabry. Mees, kes käib igal pühapäeval kirikus ja kuulab autos ainult usuraadiot, aga tegelikult on üks igavene variser, kes on oma abikaasa hirmuga enda külge köitnud. Mabry ei hooli naisest sugugi (kas ta üldse kellestki hoolib?), peaasi, et sõrmus püsib sõrmes, naine kodus ja korraliku elu fassaad veatu. Ent ega see igavesti ikkagi kesta. Piisab Stone’i kaasal Mabryt meela häälega natuke meelitada, kui vanamees pükstest välja hüppab. Ega seda saakski pahaks panna (kes ikka suudaks Milla Jovovichile vastu panna?), aga vihastab see jätkuv valetamine nii endale kui ka teistele. Eriti just endale. Tõesti, iga kell eelistame ausat pätti sellisele silmakirjateenrile, kes on valedest ja teesklusest nii läbi imbunud, et ei leia ise ka enam ennast üles. Valedes elamine lõpeb muidugi fiaskoga. Kogu elu õiget meest kehastada püüdnud Mabry on filmi lõpuks hale päss, kes üritab kolleegile külge lüüa ja viisaka keeldumise peale kukub solvama ja rõvetsema. Mees võtab püssigi kätte, aga kas temast ka tapja saab, vaadake kinos parem ise. PS «Stone» on hea ninanips neile snoobidele, kes väidavad, et Ameerikamaal häid filme ei tehtagi. Nagu näha, tehakse küll. Iseasi, kas publik on selleks valmis. Vähemalt sellel seansil, mida meie külastasime, kostis ümberringi palju pahast sosinat. Ilmselt ootasid inimesed ägedat action’it, mitte mingit psühhovärki. Elavnes saal ainult sel hetkel, mil ekraanil võis näha Jovovichi rindu.