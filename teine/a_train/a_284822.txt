www.naisteleht.ee	 Ja see silmailu on kättesaadav ka matkasaabasteta. Konkurentsitult parim positsioon muistse kindluse seiramiseks asub Edinburgh’i põhilisel kaubandustänaval Princes Streetil – sealt avanev vaade on lummav. Aga mille poolest on Edinburgh tuntud? Õige vastus: festivali poolest. Maailma suurima festivali poolest, kui täpne olla. Vältab see praktiliselt terve augusti ja mitmekordistab hetkeks linna elanikkonna. Tegemist on lausa festivalide komplektiga: selle raames toimuvad filmi-, muusika-, teatri- ja muud «alamfestivalid». Niisiis leiavad Edinburgh’is suvekuudel meelelahutust ka unetud – šõu käib seal 24 tundi ööpäevas. Teel hotelli saab aga võrratu elamuse Edinburghi vanalinna viktoriaanlikust arhitektuurist. Ja üksnes fassaadide imetlemisega ei tasu piirduda, sest nii mõneski kauni välisilmega majas asub muuseum või galerii, mille külastamine võib olla täiesti tasuta (päris öösel ei tasu muidugi ukse taha lõhkuma minna). Johannes Tralla *** Toit: Haggis Mis seal salata, Inglise köök pole delikatesside kategoorias maailmas ilmselt esirinnas. Samal pulgal asetseb ka Šoti kulinaaria. Ent sellegipoolest ei tohiks kunagi otsustada stereotüüpide põhjal – asjad peab ikka ise ära proovima. Haggis on šotlaste rahvustoit, mille koostisaineid ei hakka siinkohal ükshaaval üles lugema, ent vihjena niipalju, et see sisaldab päris mitut bioloogiatunnis õpitud loomade siseelundit. Jook: Šoti viski Et haggis natuke ohutum tunduks, leiutasid šotlased sajandeid tagasi kuldse joogi, mida aja jooksul on hakatud viskiks nimetama. Ja viskisorte leiab Šotimaalt rohkem, kui vähegi tervislike eluviisidega inimesed on kolme põlvkonna jooksul võimelised tarbima. Seega, piisavalt degusteerimiseks, jagub ka koju toomiseks. Film: «Festival» neile, kes festivalile ei jõua Jah, festival on nii kuulus, et britid on sellest isegi filmi teinud. «Festival» annab hea ülevaate festivali vaimsusest koomikute pilgu läbi. Ja olgu see siis inglaste, šotlaste või kellegi muu huumor, aga igatahes naljakas on küll. Kuidas kohale saab? Kõige ekstreemsem on ilmselt Prantsusmaale hääletada ja üle La Manche’i ujuda, ent paljud sellist sporti ikka teha viitsivad. EasyJet ja Estonian Air lendavad Tallinnast Londonisse, kust Edinburgh’i saab suunduda nii lennuki, rongi kui kõige odavamalt bussiga. Finnair lendab Helsingist eriti mugavalt otse Edinburgh’i, aga selle eest tuleb ka mõõdukat raha maksta. Soodsat öömaja tasub omal käel reisijatel otsida veebilehelt www.ratestogo.com, aga ka reisibüroo abiga võib leida päris hea pakkumise (välja arvatud festivalikuu august). Viimastel suvedel on rühmareise Šotimaale korraldanud näiteks Germalo Reisid, nädalase reisi hind on 10 000 krooni kanti.