www.naisteleht.ee	 TEEMAD Tuli, laulis ja võitis! 21. Mai 2010 - 11:28 | naisteleht Teedeehitajat Robinist veel ei saa: Hetkel ei jää Robinil kooli jaoks aega ja ta on võtnud mõneks ajaks akadeemilise puhkuse. «Kui kohe üldse selle muusikaasjaga ei joppa, siis lähen kindlasti kooli tagasi ja hakkan teid ehitama,» lubab ta.: F: Kalev Lilleorg «Eesti laulu 2010» võitja Robin Juhkental on õnnesärgis sündinud. Kui veel vahetult enne võistlust oli ta sunnitud müüma oma asju, et maksta üüri, siis pärast Universaliga sõlmitud plaadilepingut ei pea ta enam selle pärast muretsema. «Rikkaks pole ma saanud, aga olen rahul!» Vähem kui pool aastat tagasi käis Robin Juhkentali nimeline poiss Tallinna Tehnikakõrgkoolis teisel kursusel ja õppis teedeehitust. Vabal ajal meeldis talle kitarri tinistada ja aeg-ajalt kirjutas ka mõne loo. «Kunagi sai iga päev kolm laulu kirjutatud. 16aastaselt mõtlesin, et see on jube tase ikka, kui kirjutad kolm eriti halba laulu päevas,» muigab ta. Välimuselt oli Robin (22) juba toona sama omanäoline kui praegu. «Varem olin veel rohkem retro — võib öelda, et alt laienevad velvetid olid suisa minu kaubamärk.» Tavalisest poest ostabki Robin ainult pesu ja sokke, tema stiili kopeerimiseks peate ette võtma tõsise kaltsukatuuri. Armastuse muusika vastu on Robin pärinud vanematelt, kuid muusikakooli ei ole ta oma jalga iial tõstnud. «Kooris sai kunagi õpetaja sunnil küll käidud ja kitarri olen ka pisut õppinud,» tunnistab Robin, kes meie intervjuu ajal pakib usinasti asju, et sõita koos Malcolm Lincolniga Eestit esindama selle aasta Eurovisioonile. Kaks päev enne Norra-sõitu on ainuke minekuvalmis ese koridoris rippuv pintsak, ülejäänud asjad lendavad Robini sõnul seljakotti vahetult enne lennujaama minekut. «Vannitoast hambapasta, hambahari ja kapist mõned särgid. Eraldi poodi vist minema ei hakkagi,» läheneb ta teemale ilma igasuguse paanikata. Gruupidel end kaasa «pakkida» ei maksa, sest Robini süda hõivati kindlalt juba neli kuud tagasi. Rasked ajad, julged otsused Enne «Eesti laulu» konkurssi, kui keegi polnud mitte midagi kuulnud ei Malcolm Lincolnist ega Robin Juhkentalist, olid poisi elus rasked ajad. «Selleks, et üüri maksta, müüsin asju,» tunnistab noormees ausalt. «Mul ei olnud küll mingeid meeletult kalleid asju, aga nende müümisega sain ikka üüriraha kokku.» Näiteks läksid osta.ee kaudu müüki Robini rinnamärkide kogu ja vanaisalt saadud veneaegsed aurahad. Mahamüüdud kraami Robin taga ei nuta. «Kui te siin, minu kodus, ringi vaatate, siis näete, et mul ei olegi eriti palju asju. Kõik mu enda ostetud olulised asjad on seotud muusikaga. Aga need märgid, mis ma ära müüsin — need olidki ju väga ebapraktilised asjad,» ei pööra Robin teda ümbritsevale suuremat tähelepanu. «Ma pigem elaks normaalselt, kui et omaks liiga palju asju.» Robin vaatab oma toas ringi ja leiab, et seal on üht-teist veel, millest võiks loobuda. «Mõned odavad pillid, näiteks, mis mul juba aastaid on olnud.» Vaid üks asi on Robinile eriti kallis. «Vanaisa kingitud kella ei müüks ma mitte kunagi,» räägib ta taadilt saadud uurist, mis valmistatud 1895. aastal Pariisis. «Seda ei müüks ma kohe kindlasti! Ülejäänud asjad pildistage aga üles ja kes rohkem pakub, saab endale,» viskab ta nalja. Lugu sellest, kuidas ühest harilikust teedeehitust õppivast noormehest sai vaid mõne kuuga nõutud staar ja selleaastane Eesti esindaja Eurovisioonil, on suisa uskumatu. Robin Juhkental oli projekti Malcolm Lincolniga laval alles kolmandat korda, kui Vaiko Eplik möödunud aasta lõpus juhuslikult nende punti esinemas nägi ja kohe teadis, et neil on potentsiaali. «Esinesime Kuku klubis. Vaiko lõi kogu õhtu lava ees koos oma naisega kõvasti tantsu. Detsembris ta helistas mulle ja kutsus meid teda ja Eliiti soojendama.» Napilt kaks päeva hiljem tegi Vaiko juttu ka plaadist. «Ta ütles, et teeks väikese tiraaži plaate, juhul kui meil juba muid kosilasi ei ole. Muidugi neid ei olnud!» Robin tunnistab, et Vaiko Eplik andis oma panuse ka tema eurolaulu. «Algul oli minu kirjutatud laul selline kodune ja võib-olla isegi veidi kehvakõlaline, Vaiko puhastas ta ilusti ära ja koos Siim Mäesaluga miksisid selle korralikuks.» Üks vedamine teise otsa See, et poisid üldse «Eesti laulu» võistlusele pääsesid, oli järjekordne vedamine. «Valitakse ju kümme finalisti ja meie jäime üheteistkümnendaks.» Suur ebaõnn pöördus aga peagi Robini elu suurimaks õnnestumiseks: üks finaalilauludest diskvalifitseeriti ja nii avaneski poiste ees uks võistlusele. «See oli muidugi üllatus ja seda kõige positiivsemas mõttes,» meenutab Robin. «Mikku ja Andreid teadsin superstaarisaate ajast — olime koos eelvoorus. Kutsusin nemad siis kohe tausta laulma.» Võistluseelses saginas keskendusid poisid laulmisele ning unustasid sootuks, et lavaline väljanägemine on samuti tähtis. «Võtsime kõike rahulikult. Ei hakanud ju ometigi spetsiaalselt «Eesti laulu» jaoks pintsakuid õmblema ja kingi ostma! Kellelgi polnud nii suuri finantsegi,» jutustab Robin. Poiste plaan oli teha kõike võimaluste piires. Kuid kaks päeva enne finaali helistasid siiski superstilist Karolin Kuusikule ja palusid tema abi. «Ta aitas meie välimust pisut lihvida, muidu oleksime vist ikka täitsa klounid välja näinud,» kahtlustab Robin takkajärele. Karolin leidis poistele kaltsukast viigipüksid ja käiku läksid Robini stiilsed pintsakud. «Jaanuse jalatsitega oli omaette lugu. Tal olid kingad maal ja me ei jõudnud neile enam järele sõita. Aga tal on ju tõelised jeti jalad — mingi number 48 vist!» Robinil olid ühed kingad üle ja ta oli nõus neid Jaanusele laenama, ent need mahtusid sõbrale vaid varbaotsa. «Siis Karolin ütles, et lõikame kannad tagant katki ... Noh, mis seal ikka, ma neid kingi niikuinii eriti ei kandnud,» naerab Robin. Raudse närviga mees Kui poisid lõpuks lavale astusid, lõid nad kõik oma esitusega pahviks. «Nii kummaline, aga laval olles polnud mul mitte mingisugust närvi,» arutleb Robin. Ta ootas ja ootas, et pabin sisse tuleks, aga — ei midagi. «Kui eesriie avanes, siis veel mõtlesin, et nüüd. Aga ikka ei midagi! See oli üllatavalt kerge.» Võidust poisid toona muidugi unistada ei julgenud. «Üks mu tuttav, Paul Emmet, ütles enne võistlust küll, et võidate selle ära. Ta oli öelnud suisa Universali esindajale, et nad võidavad selle asja. Ja Universali esindaja küsinud: mõtled «Eesti laulu», jah? Paul vastanud, et ei, ikka Eurovisiooni!» naerab Robin. «Tore, kui on inimesi, kes sulle südamest kaasa elavad ja usuvad sinusse rohkem kui sa ise.» Kas Robin ise ka nii kindlalt Eurovisiooni võitu usub? «Mul pole mitte kunagi mõttesse tulnud rind ette lüüa ja öelda, et me võidame selle Eurovisiooni! Ma ei julge praegu mitte midagi öelda. Peaasi, et hästi läheb.» «Eesti laulu» võit tõi poistele ka lepingu rahvusvahelise plaadifirmaga Universal. Täpselt Robini 22. sünnipäevaks, mis oli päev enne käesoleva Naistelehe ilmumist, tuli välja ka esimene plaat. Kõik see kokku tähendab Robinile suurt elumuutust: ta peab nüüd kogu aeg näpuga kalendris järge ajama, mis kell teda kuskil oodatakse. «Ostsin alles hiljuti endale märkmiku. Varem piisas ühest bussipiletist, kuhu panin kogu kuu aja käigud kirja,» muigab ta ja näitab paksu mustade kaantega kalendermärkmikku. «Kui mul seda ei oleks, siis vist jääksin igale poole hiljaks ja Õhtuleht saaks teha varsti artikli teemal, et Robin Juhkental magas JÄLLE sisse või muud sihukest. Täiesti kindel,» noogutab ta agaralt. Isegi kohtumised oma erilise tüdrukuga on Robinil ajaliselt paika pandud. «Kui me neli kuud tagasi tuttavaks saime, siis ma ju veel ei olnud kuulus. Nüüd jääb meil minu kiire graafiku tõttu teineteise jaoks aina vähem ja vähem aega,» on Robin hetkeks kurb. Vaatamata kiirele tempole on plaadi­leping andnud Robinile ka kõvasti kindlustunnet. «Ütleme nii, et praegu ei pea ma sellepärast muretsema, kust ma järgmise kuu üüri saan. Rikkaks ei ole ma saanud, aga ülimalt õnnelik olen küll.» Kristiina Genno