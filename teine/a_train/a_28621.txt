www.naisteleht.ee	 TEEMAD Emadelt päritud retseptid 23. Mai 2011 - 15:46 | naisteleht Emadepäeva eel (ja ka igapäevaselt) on ikka mõnus pisut nostalgitseda ja hellitada end ning oma kalleid lapsepõlvest pärit hõrgutistega. Meie kergitame saladuseloori tuntud toidukunstnike retseptivaramult – loomulikult on seal mõndagi, mis pärit nende emadelt-vanaemadelt. Naisteleht Indreku ema seakõrvatarrend Food Studio peakokk Indrek Kivisalule meenub lapsepõlvest ning ema tehtud roogadest esimesena seakõrvadest tarrend. See oli nende peres peaaegu alati külmkapis olemas, hea lastel koolist tulles kiireks näljakustutuseks leiva peale panna. Indrek kinnitab, et tarrendi valmistamisega saab igaüks hakkama. «Mu ema koguni ütleb, et ah, mis retsepti – see toit on nii lihtne, et selle jaoks pole retsepti vajagi!» naerab Indrek. 4 seakõrva 400 g lastevorsti 2 sibulat soola, musta pipart, paar loorberilehte Pese seakõrvad ja pane külma veega keema. Riisu aeg-ajalt vaht. Kui vesi on keema tõusnud, keera kuumus madalamaks, lisa hakitud sibul ning maitseained. (Soola ja pipart pane nii palju, et leem tunduks veidi üle maitsestatud, kuna vedelik imab väga palju maitseaineid endasse.) Keeda tasasel tulel kaks tundi. Tõsta kõrvad leemest välja ja pane viilutatud vorstiga kihiti kaussi. Vala leemega üle. Pane vajutuse alla ning kui tarrend on jahtunud, tõsta külmkappi tahenema. Serveeri leivaga. Romani vanaema pelmeenid Kohviku Moon peakokk Roman Zaštšerinski pakub välja oma vanaemalt õpitud hõrkude roogade retseptid. Sest eks vanaemadki ole ju emadepäeval olulised! «Just need toidud valisin sellepärast, et vanaema valmistas neid sageli,» märgib Roman. Kes siiski ise kodus pelmeenide tegemise keeruliseks arvab, saab Romani vanaema retsepti järgi tehtud pelmeene maitsta kohvikus Moon. Tainas: 500 g jahu 1 tl soola 1 muna 200 ml külma vett Täidis: 500 g hakkliha (ei pea, kuid võiks olla 75% veise- ja 25% sealiha) 1 keskmine sibul 1 küüslauguküüs maitse järgi peterselli ja tüümiani veidi soola ja musta pipart Sega kokku jahu ja sool ning tee segu keskele auk. Auku pane muna ja vala sinna ettevaatlikult vesi. Sega tainast kätega vähemalt 10 minutit. Seejärel pane see täidise valmistamise ajaks külmkappi rätiku alla seisma. Täidiseks haki sibul, küüslauk ja ürdid, sega need kõik hakklihaga ja maitsesta soola-pipraga. Nüüd võta tainas, lõika see noaga pooleks ja rulli umbes 1,5 mm paksuseks. Tõsta pelmeenid vette ja keeda umbes 5–6 minutit. Serveeri või või hapukoorega. Ideaalselt sobib juurde ka seenesalat. PS! Pelmeenide valmistamise videoretsepti leiad www.povar.ee/index.php?page=94. Maru ema punasesõstratort Kokaraamatute autor Maru on oma emalt «pärinud» punastest sõstardest tordi retsepti. Maru sõnul on see klassikaline beseetort, milles magus munavaht tasakaalustab hapusid marju. «Seda tegi ema alati talvel minu ja õe sünnipäevaks või ka lihtsalt toreda laupäeva puhul,» meenutab ta. Imelihtne, kinnitab Maru, aga nii ilus ja maitsev! «Kui mu tütreke Milla ühel hetkel munaallergiast välja kasvab, siis kindlasti saab temagi minu lapsepõlvest pärit punastest sõstardest hõrgutist mekkida,» usub Maru ja loodab, et Millagi tulevikus selle koogi valmistamise ära õpib. «Kas või mulle ja vaid emadepäeval!» unistab ta. Torka tordipõhja kahvliga augud ja küpseta umbes 10 minutit või kuni põhi on kuldpruun. Samal ajal eralda munavalged kollastest. Lisa munavalgetele näpuotsatäis soola ja ⅔ suhkrust ning vahusta kohevaks, siledaks ja läikivaks vahuks, mis ei kuku kausist välja, kui see tagurpidi keerata. Lisa allesjäänud suhkur õrnalt segades. Soovi korral lisa mandlipuru. Sega ⅓ munavalgevahust punaste sõstardega ning vala tordipõhjale. Seejärel kalla peale munavalgevaht, aja laiali ja pane kook 175kraadisesse ahju 30 minutiks küpsema. Alanda temperatuur 150 kraadile ja küpseta veel 30 minutit. Kui sul on temperamentsem ahi, passi peale, et besee liialt ei pruunistuks, aga ära ahjuust paota! Kui tort valmis, paota just niipalju ahjuust, et pista ukse vahele puulusikas – nüüd peab kook rahulikult ahjus jahtuma. Serveeri jahtunult!