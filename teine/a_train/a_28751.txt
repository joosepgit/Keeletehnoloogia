www.bioneer.ee	 6. oktoobril korraldab Keskkonnaamet Väimelas konverentsi „Keskkonnaharidus kujundab mõtteviisi“, mis on suunatud Põlva-, Valga- ja Võrumaa keskkonnahariduse jagajatele, tegevõpetajatele ja koolijuhtidele. Konverentsi eesmärk on teavitada keskkonnaharidusest huvitunud sihtrühma aktuaalsetest teemadest ning arendada keskkonnahariduslikke võrgustikke, soodustada ja tihendada koostööd formaal- ja mitteformaalhariduses keskkonnaharidusega tegelejate vahel. „Keskkonnaharidus püüab kujundada sellist mõtteviisi, mis aitab hoida ümbritsevat elukeskkonda elamisväärsena. Olulised märksõnad selles töös on keskkonnasäästlikkus- ja teadlikkus, mida tuleb kasvatada maast-madalast,“ ütles keskkonnahariduse osakonna juhataja Maris Kivistik. „Keskkonnaharidus kujundab mõtteviisi“ on konverentside sari, toimumiskohad on veel ka 14. oktoobril Pärnus (osalejatele Pärnu- ja Viljandimaalt), 20. oktoobril Tartus (osalejatele Tartu- ja Jõgevamaalt), 26. oktoobril Kuressaares (osalejatele Hiiu-, Lääne- ja Saaremaalt), 3. novembril Tallinnas (osalejatele Harju-, Järva- ja Raplamaalt) ja 22. novembril Jõhvis (haridusmessi raames osalejatele Lääne- ja Ida-Virumaalt.).