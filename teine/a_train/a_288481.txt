www.advent.ee	 Laastav 7 magnituudine maavärin, mis tabas Lõuna-Haitit, hävitas hooneid ja tappis seni veel teadmata hulgal inimesi. Adventkiriku juhid Inter-Ameerika piirkonnas on väljendanud muret miljonite haitilaste pärast, keda maavärin on mõjutanud. Me teame, et nendel päevadel on seal vaja suurt abi,“ ütles Inter-Ameerika Adventkiriku piirkonna president Israel Leito. Adventkiriku Katastroofi- ja Arenguabi organisatsioon ADRA on hinnanud olukorda ning valmistab ette abi korraldamist. Haiti ADRA on valmistunud jagama sularahas tulnud annetustest esmast abi – toitu ja vett neile, kes seda kõige enam vajavad,“ selgitas Haiti ADRA juht Wally Amundson. Enamus kiriku institutsioonidest, haigla ning ülikool, asuvad Carrefouris, mis asub Port-au-Prince´st lõuna pool ning kuigi ei asu ta maavärina epitsentrile eriti lähedal, ootavad kirikujuhid ka sealt võimalike kahjustuste kohta teateid. Senise info kohaselt kirikuhooned siiski viga ei ole saanud. 80% Haiti elanikest elab allpool vaesuse piiri. Riik on ikka veel toibumas 2008. aasta oktoobris riiki tabanud orkaanist, mis jättis tuhandeid inimesi koduta. Maavärin lükkas edasi ka ühe USA adventkoguduse vabatahtlike projekti Haiti lastekodu heaks. 31 vabatahtlikku otsustasid oma nädalase reisi Haitile hetkel katkestada. Seal on hetkel liiga palju ebaselgust,“ ütles üks vabatahtlikest Marty Chappell. Keegi meist ei ole võimeline kaasa aitama otsingutel ja päästetöödel.“ Lastekodu, kuhu nad pidid minema, kannatada ei saanud ning kõik sealsed lapsed ning töötajad ei ole viga saanud. Haitil on enam kui 335 000 adventisti teenimas 470 kirikus. Lisaks haiglale ning ülikoolile on kogudusel ka mitmeid kümneid koole. 13. jaanuari seisuga oli ADRA International, Kanada ADRA ning Adventkiriku Inter-Ameerika piirkonna keskus kogunud abitöödeks 85 000 USA dollarit. Seitsme päevaga plaanitakse koguda 500 000 dollarit. Need fondid suunatakse otse maavärina ohvrite abistamiseks. 14. jaanuaril läks Haitile ka Adventkiriku Florida haigla meeskond. Abiprogrammid käivitas muidugi ka ÜRO lastefond UNICEF. UNICEF Eesti programmijuht Urmo Reitav kutsus kõiki eestlasi haiti lapsi ja perekondi toetama. "Oleme tänulikud, kui abistate meid toetuse kogumisel Haiti laste hädaabiks ning järgmise teate edastamisel. Aitame koos neid lapsi ja peresid, kes on äsja kaotanud Haitis maavärina tõttu lapsed, vanemad ja kodu," kirjutas Reitav. Eestis saab annetusi teha UNICEF Eesti Rahvuskomitee arveldusarvele SEB 10052039502009, märgusõnaga Haiti.