www.naisteleht.ee	 «Ta on üks meie seast!» vastab 17aastane Triin Välb küsimusele, miks temast aasta noorem Kanada laulja Justin Bieber on kõik maailma teismelised hulluks ajanud. Vanem generatsioon ei mõista hästi, mis on selles poisiklutis nii erilist, et ta pidevalt seltskonnauudistes esikohal troonib: küll pakub kõneainet tema soeng, küll jalgpalliarmastus, küll tema väidetavad tüdruksõbrad ja söögieelistused. Miks ometi ta kõigile omavanustele nii kohutavalt meeldib? Triin, Eesti Justin Bieberi fännide mitteametlik pealik, on valmis mõistmatuid täiskasvanuid valgustama. Peale suurepärase hääle võlus Triinut Justini juures see, et noor staar teab, kuidas fännidega suhelda. Kui paljud kuulsused käituvad nii, nagu põlgaks nad oma andunud austajaid kogu südamest, siis Justin on neile pühendunud sama palju kui fännid talle. «Ta räägib aeg-ajalt oma fännidega Twitteris ning väga harv ja erakordne pole ka juhus, kus Justin Bieber sulle lihtsalt helistab ja veidi juttu ajab,» räägib Triin imetlevalt. Triin on fännina haruldane eksemplar: kui teised kuhjavad endale koju kohutavates kogustes iidoliga seotud kraami, siis tema seda ei tee — tal pole isegi laulja plaati, muusikat kuulab ta interneti kaudu. Tema erilisimaks varanduseks on hea sõbra sõbra kingitus — Inglismaalt toodud mitteametlik fänniraamat. Aga mida need Justini fännid ikkagi teevad? Kui laps leiab kellegi, keda fännata, muretsevad vanemad tihti, et nüüd hakkab tal õppimine ja halvemal juhul sotsiaalne elugi kannatama. Jah, kindlasti on neid, kellel elu iidoli pärast natuke tasakaalust välja läheb ning fännielu liiga oluliseks muutub, kuid Triin väidab, et see ei pruugi sugugi nii olla. Tema pühendab Justinile umbkaudu pool tundi oma päevast, sest teab, et muidu võib ta kooliasjadega hätta jääda. Mis aga puudutab seltsielu, siis suure tõenäosusega toob kellegi fänniks olemine sõpru hoopis juurde. «Fänniks olemine väljendub kohe kindlasti teiste fännidega suhtlemises. Mina isiklikult räägin iga päev inimestega üle maailma — Ameerikast, Aasiast, Austraaliast ja Euroopast. Me kõik kuulame Justini muusikat, osaleme temaga seotud võistlustel või konkurssidel, jälgime tema igapäevast elu, saateid ja intervjuusid,» kirjeldab Triin õhinal. Niisiis annab ülemaailmselt tuntud staari fänniks olemine hea võimaluse luua rahvusvahelisi sõprussuhteid. Triin ei karda tunnistada, et temagi unistab päevast, mil saaks Justiniga isiklikult kohtuda. See, leiab ta, pole üldsegi sinisilmne ja naeruväärne fantaasia — teades, kui väga Justin oma fännidest lugu peab, võib see vabalt tõeks saada! Vanematega Triinul Justini-fänluse pärast probleeme ei ole, aga ta on seisukohal, et lapsevanemad võiksid end kurssi viia, mis või kes see on, keda järeltulija nii kiindunult fännab. «Kui minu ema Justinit laulmas kuulis ja nägi, hakkas tallegi see poiss huvi pakkuma,» räägib ta. Emalegi avaldas poisi imeline lauluhääl muljet. Sellest hetkest peale mõistab Triinu ema tütre fänniksolemist kindlasti paremini. Et Eesti noortel kellegi fännamise pärast probleeme oleks, sellest Triin teadlik ei ole. «Eestlased pole selleks ilmselt piisavalt temperamentsed ...» Anna-Liisa Mets Kes on Justin Bieber? Justini-teemaliste uudiste kommentaare lugedes jääb kõige sagedamini silma küsimus, et kes see veel niisugune on. Aga tõesti, kes ta siis on? 1994. aastal sündinud poisi tähelend sai alguse 2007. aastal YouTube’is, kus tema videod jäid silma suurtele muusikahaidele. Temaga koostöö tegemise pärast võistlesid omavahel suisa sellised nimekad tegelased nagu Justin Timberlake ja Usher (pildil), nii et noorukesel kanadalasel tuli teha valik. Justin otsustas Usheri kasuks. Oma duubelalbumi «My World» teise plaadiga murdis Justin Billboard 200 tabelisse, olles esimene nii noor laulja, kes sinna läbi aegade on pääsenud. Justin ise ütleb, et tema muusika on segu popist ja r’n’b-st. Justini fännid üle maailma põhjendavad oma valikut sellega, et ta on erinevalt paljudest teistest staaridest kõigiga väga sõbralik. Justin on peale oma lauluoskuse ja ülisõbralikkuse silma paistnud omapärase fänninänniga. Näiteks hiljuti jõudis väljamaa poodidesse müügile Justin Bieberi küünelakk! Triin korraldas kokkutuleku Mujal maailmas on fännikogunemised üsna tavalised, Eestis mitte eriti. Triin tahtis seda muuta. Mõte Justin Bieberi fännide kokkutulekust keerles tema peas juba ammusest, aga et keegi seda ei teinud, otsustaski ta koos sõbrannaga asja ära korraldada. Detsembri lõpus tema kodumaja õues toimunud kokkutulek õnnestus Triinu hinnangul väga hästi. «Tore oli kõiki tüdrukuid näha ja nendega tuttavaks saada. Laulsime, mängisime ja käisime isegi minu korteris soojas,» meenutab Triin.