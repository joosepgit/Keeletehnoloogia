www.naisteleht.ee	 Põhimõte on lihtne. Lapsele luuakse arvutis oma kasutajakonto ja tänu sellele saab kõnealuse programmi omaja ehk lapsevanem kellaajaliselt määrata, millal võib laps arvutisse oma kasutajanimega sisse logida ning milliseid programme ja mis ajal täpselt kasutada. Rakendada saab ka näiteks keelu, et lapsel poleks võimalik MSNi, Skype’i või ükskõik millise muu rakenduse kaudu saata videoid, pilte, isikukoode ja telefoninumbreid, ning muidugi saab sätestada sellegi, et laps ei pääseks kas meelega või poolkogemata täiskasvanuile mõeldud veebilehtedele. Kõik need võimalused aitavad netis varitsevaid ohte edukalt välistada. Igor Zujev räägib siinkohal isiklikust kogemusest. Tema üheksa-aastane poeg tahtis õhtuti magamineku asemel arvutiga edasi toimetada ja sel teemal tekkisid lahkhelid. Seepeale otsustas ta programmi kodus kasutada. Ta seadistas piirangu, et pärast kella üheksat õhtul ei saa poeg arvutit kasutada. Veerand tundi enne kella üheksat hoiatas arvuti last, et varsti lülitub masin välja ning soovitas kõik tegemised lõpetada. Kõik toimis kenasti. Lausa nii kenasti, et paari nädala pärast tuli laps tema juurde jutuga, et tegelikult pole n-ö mehaanilist kontrolli üldse vaja — suusõnalistest reeglitest piisab täiesti. «Panime lapse soovil reeglid paika ning praeguseni on need toiminud,» ütleb Igor. Kas poleks siis kergem lapsega kohe arvuti kasutamise reeglites suusõnaliselt kokku leppida? Sest karta on, et taolist kontrolli arvutiprogrammi kaudu peab enamik turtsuvaid teismelisi juba enda ahistamiseks ... Pere- ja paarinõustaja Meelike Saarna nendib, et palju sõltub konkreetsest olukorrast. Ta möönab, et seesugust rakendust võib vaja minna juhul, kuid muud abinõud tõesti pole aidanud. Ja kui kontrollprogrammi kasutamine on lapse ja vanema ühine otsus, siis miks mitte. Üldisemas mõttes on seesuguse programmi rakendamine Saarna meelest ikkagi jõu kasutamine, mis annab lapsele selge sõnumi, et teda ei saa usaldada, et ta ei ole võimeline vastutama, et temaga pole võimalik kokkuleppeid sõlmida. «Kõik need sõnumid on arengulises mõttes halvavad,» sõnab Saarna. Hea oleks, kui lapsel tekiks minapilt, milles on koht enese ja maailma usaldamisel, eakohase vastutuse võtmisel ja enese kontrollimise võimel. «Need kõik aitavad lapsel eneseväärikust säilitada ja tõsta. Siis on lootust, et lapsest kasvab väärikas ja vastutusvõimeline inimene. Kõik liiased kontrollmehhanismid vähendavad seda võimalust,» selgitab Saarna. Ta kordab igaks juhuks üle ka tarkusetera, et isiklik eeskuju on lapse kasvatamisel, tema väärtuste kujundamisel määrava tähendusega. «Kui vanemad on ise ninapidi arvutis kinni, on lapsele väga raske põhjendada, miks tema seda teha ei tohi,» ütleb nõustaja. Merle Kõrgemäe, kes Naistelehe palvel koos 11aastase poja Ragnariga Kaspersky programmi proovis, tänab õnne, et nende peres on suusõnalised kokkulepped kenasti toiminud. «Olen Ragnarile selgitanud, mida tohib ning mida mitte, ja tundub, et seni on rääkimine olnud probleemide ennetamiseks edukas viis,» kinnitab Merle. Kuid nagu Igor Zujev leiab temagi, et see programm on hea kaitse, kui lapsega muudmoodi hakkama ei saa ja selle järele peaks vajadus tekkima. Ragnar, kes peaasjalikult vaatab arvutist Youtube’i üles riputatud põnevaid videosid ja vahel mängib ka mõnd mängu, arvab, et mehaaniline kontroll talle kindlasti ei meeldiks. «Parem on ikka omavahel rääkida ja kokku leppida kõigile sobivad reeglid, kuna ja kuidas arvutit kasutatakse,» sõnab ta. Triin Raestik Kus peitub probleem? Pere- ja paarinõustajat Meelike Saarnat ei tee murelikuks niivõrd see, mida lapsed arvutis teevad, vaid see, mis liigse arvutikasutamise taga peitub. Arvuti nimelt tulevat sageli mängu siis, kui vanematel on lapse jaoks vähe aega ja kontaktid piirduvad tsitaatidega «kas sul on õpitud», «mis kell sul trenn algab», «korista tuba ära» jms. Kui vanem võtab aega lapsega tegelemiseks, saavutab emotsionaalse kontakti ja on osaline oma lapse elus, siis enamasti arvuti kasutamisest probleemi ei tekigi. Kuidas käituda, kui vanema arvates istub laps liialt palju arvuti taga, laps aga ei taha piirangutest kuuldagi ja asub kaitsepositsioonile? Käsu korras pealepandud piirangutel on väga väike efektiivsus, ütleb Saarna. Palju tulemuslikum on pidada läbirääkimisi kokkulepete sõlmimiseks. Kui leitakse lahendus, millega mõlemad pooled nõustuvad, peab jagama ka vastutust kokkuleppe toimimise osas. Siiski on vanema kohus sekkuda, kui ta märkab, et kokkulepped ei pea. Kui laps reeglitest üle astub, soovitab Saarna asja uuesti arutlusele võtta ja uued kokkulepped sõlmida. Kõige tähtsam mis tahes piiride seadmisel ongi koostöö. Kui laps märkab, et vanem arvestab tema soove ja arvamusi, siis on ta palju koostöövalmim ja nõustub kergemini ka vanema pakutud lahendustega. Seega on oluline last tähelepanelikult, riidlemata ja moraali lugemata kuulata. Uuri, millised on tema vajadused, milliseid lahendusi ta ise näeb. «Üks levinumaid põhjusi, miks kokkulepped ei pea, ongi see, et läbirääkimisi alustatakse emotsionaal­selt pingelises olukorras ning mõlema poole tegelikud vajadused jäävad välja toomata,» ütleb Saarna kogemus. Muide, Saarna sõnul ei aima lapsed tihti, et nende käitumine vanemaid kuidagi mõjutab. Seetõttu on väga oluline, et vanem lapsele selgitaks, mis tema käitumises vanemat hirmutab, vihastab, kurvastab jne. Tal peaks olema ka piisavalt konkreetseid teadmisi ja näiteid. Kui vanem lihtsalt jõudu kasutab ja neti­ahistajaga hirmutab, ei pruugi ta lapse silmis veenev olla. Mis see maksab? Kaspersky Labi tootejuht Eestis Igor Zujev tutvustab programmi, mis aitab lapsevanemail kontrollida, mida nende võsud arvutis teevad. Kaspersky Internet Security 2011 litsents aastaks kahele arvutile maksab umbes 44.95 eurot ning programmi uuendus aasta pärast umbes 35.95 eurot. Programmi saab soetada veebilehelt www.antivirus.ee, Elioni esindustest, Euronicsist ja veel mõningatest kauplustest. Märk depressioonist? Meelike Saarna ütleb, et arvutimaailm võib lapsele olla väga paeluv, sest seal pole ju reaalseid probleeme-muresid. Piisab klikist ja arvuti teeb just seda, mida laps soovib. See võib pikapeale ohtlikuks muutuda. «Võib hõreneda side reaalse maailmaga, reaalsete suhete, reaalsete inimestega ja laps ei julge tegelikkusse tagasi minnagi.» Ahistamisest ja sõltuvuse tekkimisest igapäevasemad ohud arvuti liigsel kasutamisel ongi Saarna sõnul näiteks halvenevad õpitulemused, sotsiaalne isoleeritus, sisuliste suhete puudumine, kommunikatiivsete oskuste nõrkus. Saarna soovitab vanemail mõelda sellelegi, et liiase arvutikasutamise taga võivad peituda koolikiusamine või algav depressioon.