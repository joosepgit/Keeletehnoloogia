www.bioneer.ee	 Lisaks sellele, et kookospähkel pakub meile maailma üht hinnatuimat kokteilikomponenti, on selle pähkli koor parim looduse disainitud pakend kiirestiriknevale toidukaubale. Kookospähklid elavad üle 20-meetrise vabalangemise nii liivale kui kõvale kivile ja hulbivad sageli tuhandeid miile ookeanilainetes, pakkudes oma sisemusele laitmatut kaitset, kirjutab Inhabitat. Veekindel ning äärmiselt tugev kookoskonteiner on vastupidav tugevatele löökidele, soolale ja kuumusele ning suudab hoida oma sisemuses oleva elektrolüüdirikka vee värskena ja viljaliha kaitstuna. See „pakend“ on täielikult biolagunev ning toodetud tasuta päikeseenergia, vee ja pinnases leiduvate toitainete abil. Elujõulisi Kariibi mere kookuspähkleid on leitud isegi Norra randadest, mis näitab veenvalt, kuidas on kookospalm suutnud levida 26nda laiuskraadini mõlemale poolkerale. Kookospähkel on vaid üks näide sellest, kuidas loodus on „pakendiprobleemi“ efektiivselt lahendanud. Meil on vastu panna vaid plastik, mis on tehtud taastumatutest maavaradest, reostab vett ja õhku, laguneb tuhandeid aastaid ja ka siis mittetäielikult. Lugedes uudiseid lindude plastikust pungil kõhtudest ja Suurbritannia suurustest prügisaartest Vaikses ookeanis, oleks meil viimane aeg paremaid pakkematerjale valmistama hakata. Kasutatud plastpudelitest parvede, mööbli ja fliiside valmistamine on küll kihvt, kuid tegelikult vajame me pakendiprobleemile hoopis põhjalikumat lahendust. Midagi enamat, kui armsate kausside ja küünlajalgade valmistamine kookosekoorest.