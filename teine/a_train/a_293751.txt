www.bioneer.ee	 Rootsi valitsus kiitis heaks Euroopa ühe suurima tuuleenergia projekti ehituse – 1100 tuulegeneraatoriga tuulepargi valmimise Põhja-Rootsis, kirjutab veebiväljaanne Barents Observer. Ettevõtte Svevind poolt arendatava Markbygdensi tuuleenergia projekti näol on tegemist Euroopa ühe suurima maismaa tuulepargiga. Projekt hõlmab 1100 tuulegeneraatorit ja selle toodang saab olema kuni 12TWh. Tuulepark hõlmaks 450-ruutkilomeetrise ala Pitea linnast lääne pool. See on väga tähtis projekt Rootsi tööstusele, rõhutas Rootsi keskkonnaminister Andreas Carlgren Rootsi Raadio uudistele. Projekt neljakordistab Rootsi tuuleenergia toodangu ja on võrdne kahe keskmise Rootsi tuumaelektrijaamaga. Projekti ehitusmaksumus saab hinnangute kohaselt olema 6.9 miljardit USA dollarit ja see valmiks kaheteistkümne kuni viieteistkümne aasta jooksul. Siiski ei ole tuuleenergia projekt saanud ainult toetuse osaliseks. Kohalikud omavalitsused on nõudnud kompensatsiooni maa kasutamise eest ning põhjapõtru karjatav saamide kogukond kardab, et projekt võib kahjustada karjamaid. 75 protsenti Markbygden Vind AB-st kuulub tuuleparkide tehnoloogia vallas väga kogenud ettevõttele Svevind Holding. Ülejäänud 25 protsenti firmast kuulub maailma ühele suuremale tuuleturbiinide tootjale, Saksamaa ettevõttele Enercon. Rootsi puhta energia poliitika on maailmas üks ambitsioonikaimaid. Eesmärgiks on võetud toota järgmise kümne aasta jooksul 50 protsenti energiast taastuvaid energiaallikaid kasutades.