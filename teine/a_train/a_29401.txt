www.naisteleht.ee	 TEEMAD Loe mu mõtteid … särgilt! 21. veebruar 2011 - 11:24 | naisteleht Väikeste inimeste kuumim mood on praegu kirjetega rõivad, kuigi arvata võib, et suurimat rõõmu teevad need siiski emale-isale ja kinkijatele, kes juba lugeda oskavad. Uurisime, kust ja milliste kirjadega lasterõivaid tasub otsida. Idee hakata lastele tegema vahvate eestikeelsete kirjadega riideid tekkis Kristi Kampil, vastloodud Eesti lasteriiete ja elustiili brändi OPAAA eestvedajal, sellest, et kõikjalt vaatasid vastu välismaised tegelased ja sõnumid. «Tahaksime, et lapsed kannaksid riideid, millel on oma lugu rääkida,» märgib ta. «Meie riietel pole lihtsalt eestikeelsed sõnad, vaid väikese viguriga pilkupüüdvad sõnumid. Soovime kasvatada Eestile tulevikutegijaid, kes oskavad hinnata eesti keelt ja kultuuri.» OPAAA riided on valmistatud orgaanilisest puuvillast — see ei tekita sügelust ega ole ebameeldivalt kare. Sõnumid trükitakse särgile vesivärvidega. Ühesõnaga on need rõivad keemiavabad. Ärgu sõna «vesivärv» siinkohal eksiarvamusi tekitagu — need särgid on ikka pestavad! Kellele kodumaisus tähtis, sellele teadmiseks: OPAAA riided valmivad otsast lõpuni Eestis. «Toodame riideid piiratud koguses, nii et ühesugused esemed saavad olema vähestel lastel,» lubab Kristi Kamp, kes koos kolleegidega ei väsi uusi humoorikaid tekste välja mõtlemast. Ka Sassu lastekaupluses pakutavad rõivad on kõik otsast lõpuni ise tehtud. Nemad tikivad rõivastele mustreid-kirju vastavalt tellija soovile. Sassu juhataja Kristi Roots kinnitab samuti, et kirjadega lasteriided on praegu popid. «Enamjaolt tikime küll beebi-body’dele või -pluusidele, kuid ette on tulnud ka dresse ja kombinesoone,» ütleb ta. Kohti, kust oma lapsele laheda eestikeelse tekstiga või mõne muu talle tähtsa sümboliga rõivaese saab, on Eestis veelgi. Näiteks Haldjaperele võib nende e-poe kaudu esitada tellimuse kodust väljumata: vali vaid välja rõivaese (võid selle ka ise osta ja toimeka Haldjapereni toimetada) ja tikandi värv ning lisa nimi või tekst, mida tahaksid oma lapse kõhul-seljal näha. Parim, mida meie oleme lugema sattunud, oli selline: «Ema tahtis mulle panna nimeks Toomas, sest tema meelest peaks minust kasvama president!» Kerttu Jänese