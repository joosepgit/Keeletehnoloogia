www.bioneer.ee	 1997. aastast kuni oma surmani 2012. aastal juhatas Tiiu Sild teaduskeskust AHHAA. Tema juhtimisel valmis ka AHHAA uus hoone Tartus. 4. septembril valiti välja Eesti teaduse populariseerimise auhinnakonkursil Tiiu silla nimelise elutöö preemiaga kaasnev skulptuur. Eesti Teaduse Populariseerimise Auhinda antakse välja alates 2006. aastast ning 2010. aastal määrati esimene elutöö preemia. Alates käesolevast aastast kannab elutööpreemia Tiiu Silla nime ja rahalise preemiaga kaasneb skulptor Stanislav Netchvolodovi messingist lauaskulptuur „Möbiuse leht“. Skulptuuri leidmiseks toimus konkurss, kuhu esitati 13 taiest erinevatelt Eesti kunstnikelt. Auhinnaskulptuuride kaudu paluti kujutada teaduse ja ühiskonna vahelist silda. Skulptuure hindas ja nii teostamisele mineva kui teised preemiaväärilised taiesed valis välja hindamiskomisjon, kuhu kuulusid Tiiu Silla perekonna, Eesti Teadusagentuuri, Eesti Teaduste Akadeemia, sihtasutuse Archimedes ning Haridus- ja teadusministeeriumi esindajad. Žürii liige, Tiiu Silla tütar Elin Sild ütles tulemusi kommenteerides: „Võidutöö võlus oma lihtsa ja elegantse disainiga. Möbiuse leht on omapärane ja riukalik ning sobib hästi sümboliseerima seda, kui huvitav teadus olla võib.“