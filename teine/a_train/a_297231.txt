www.bioneer.ee	 Loovteraapia mõjub lastele hästi, töö väikestes gruppides annab lastele teadmise, et ka teistel nendevanustel on samasuguseid probleeme ja nad ei ole oma murega enam nii üksi. Lastel on võimalus ennast tühjaks rääkida, mis juba iseenesest on tervendav. Lastega töötab loovterapeut Kulla Mänd: "Mis juhtub külmikuga, kui seda mitmeid kuid ei ava? Mis on see lõhn, mis sealt välja pääseb? Laste tunded on nagu külmkapis - nad ei luba endale tundeid ja see teeb neile valu." Terapeut lisas: "Laps sünnib siia oma kullakotiga, jagades neid pisikesi kullatükke iga päev meiega - iga täiskasvanu kohus on aidata lapsel läbi töötada minevik, olevik ja tulevik. Loodan, et kõik lapsed lähevad laagrist kindlama meele, suurema enesekindlusega ja tunnevad end väärtustatuna ning nüüd juba julgevad unistada paremast tulevikust!" Teraapialaagris viiakse läbi ka fotojaht ja filmitöötuba, mis on psühhodraama elementidega ning kus tehakse tööd soovide ja unistustega, mis aitavad lastel seada eesmärke homsesse. Kaheksane Tuuli ütles unistusterännaku lõpus terapeudile: "Äkki sa otsid mulle kodu ja pere?!" Teraapialaagri teise päeva suurüllatuseks on tuntud illusionisti Jürgen Veberi etteaste. Pühapäeval etenduva illusioonietenduse looja Veber selgitas: "Ma olen oma tegemistega ikka ja alati tahtnud innustada inimesi unistama, ja tegema seda suurelt. Mõistan neid lapsi, kes täna siin laagris on, väga hästi ja loodan, et olen neile inspireerivaks ja motiveerivaks eeskujuks. Soovin näidata, et hoolimata raskustest ja mõne teisega võrreldes raskemast stardist, on endiselt kõik võimalik! Selleks tuleb endale vaid suuri eesmärke seada ja hoolimata takistustest nende poole püüelda."