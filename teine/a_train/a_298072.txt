www.advent.ee	 Pärast 6,3-magnituudist surma ja hävingut külvanud maavärinat Uus-Meremaa Christchurchi linnas on seitsmenda päeva adventistid jaganud piirkonnas nii materiaalset kui ka vaimulikku abi. Viimastel andmetel on Uus-Meremaal hukkunud 113 inimest, kuid veel 228 inimese saatus on teadmata. Erinevalt septembris esinenud 7,1-magnituudisest maavärinast tabas viimatine Christchurchi kesklinna ja seda keskpäeval, mil kontorid ja kauplused olid inimesi täis. Adventkiriku sanatooriumi Papanuis paluti kohe pärast katastroofi riigiteenistuste poolt appi. Christchurchi haigla evakueeriti ohutuse kaalutlustel ning seal võeti alguses vastu vaid raskelt vigastatuid. Uus-Meremaa adventkiriku sanatooriumi juhataja Pierre van Heerden ütles, et nemad tegid oma asutuse koheselt kasutatavaks. „Meid õnnistati suuremate kahjustuste ärahoidmisega ja me saame teenida oma laiemat kogukonda sellel raskel perioodil. Christchurchi tervisliku toidu tehasel Papanuis on suur territoorium ning seal on lisaruumi inimeste jaoks. Meil on olemas toimiv puurkaev, mis võimaldab jagada Christchurchi elanikele värsket joogivett.“ Sanatoorium jagab vajaduses olevatele ka kuivtoitu, piima ja pudelivett. Uus-Meremaa adventkiriku president Craig Gillis ütles: „Meie kirikukontori töötajatega on kõik korras. Christchurchi adventkooli ja algkooli õpilaste, õpetajate ja töötajatega on samuti kõik korras.“ „Me oleme šokeeritud selle pärast, mis juhtus Christchurchis,“ ütles Lõuna Vaikse Ookeani Divisjoni president Barry Oliver. „Me tahame kinnitada Christchurchi kogukonna inimestele ja oma koguduseliikmetele, et me oleme valmis aitama. Me kutsume kõiki palvetama turvalisuse ja rahu pärast.“