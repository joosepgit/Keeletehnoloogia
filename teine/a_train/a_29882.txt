www.bioneer.ee	 Katuselt lumekoristamine on ohtlik töö, sest libedal pinnal turnivat töötajat ähvardab oht alla kukkuda. Terveks jäämiseks tuleb kasutada isikukaitsevahendeid. Mobiilse tõstuki kasutamine on parim moodus katuselt lumekoristuseks. „Ideaaljuhul teeb lumekoristaja tööd tõstukikorvis seistes, kasutades teleskoopvarrega abivahendit. Nii on töötajale kõige ohutum ja ühtlasi säästab see katust,” selgitas Tööinspektsiooni tööohutuse peaspetsialist Indrek Avi. Tõstukikorvis seisev lumekoristaja peab olema ohutusrakmetega korvi külge kinnitatud. Katusel liikudes peab lumekoristaja olema korralikult kinnitatud, et mitte alla kukkuda. Piisavad isikukaitsevahendid on ümber keha pandud ohutusrakmed, mille küljes olev ohutusköis kinnitub püsikindla katusekonstruktsiooni külge. Ohutusköis peab olema piisavalt lühike, et vältida inimese kukkumist maapinnale. Katusel töötades tasub kasutada lume lükkamiseks teleskoopvarrega abivahendeid ning hoiduda katuseäärtest võimalikult kaugele. Katusel kõõludes üle serva purikate maha löömine on äärmiselt ohtlik. Purikaid tuleks eemaldada ikkagi mobiilselt tõstukilt. Käesoleva aasta veebruaris toimus tööõnnetus 23aastase mehega, kes puhastas katusel lumest käiguredeleid. Ühelt käiguteelt teisele minnes astus noormees katusele, kus suure lume tõttu ei olnud näha katuseakent. Töömees kukkus läbi katuseakna klaasi kolme meetri kõrguselt pööningule. Tagajärjeks olid mõranenud kannaluu ja selgroolüli. Redelil töötades on lumelibedaga suur oht libastuda ja kukkuda, mistõttu redelit on soovitav kasutada äärmisel vajadusel ja lühikest aega. Möödunud talvel juhtus tööõnnetus, kui hoone katuse puhastamise lõpetanud majahoidja, 60aastane mees libastus redelilt alla laskudes, kukkus ja murdis rangluu. Möödakäijate kaitseks tuleb ohutus tagada ka seal, kuhu lumi katuselt langeb. Ohuala peab olema tähistatud piirdeaia või -lindiga ning tuleb jälgida, et sinna ei satuks kõrvalised isikud. Vajadusel tu­leks võtta valvesse töötaja, kelle ülesandeks on hoiatada möödujaid võimalikust ohust. Kui hoone omanikul puu­duvad katuste puhastamiseks sobivad isikukaitse- ja töövahendid, siis on õige pöörduda mõne lumekoristuse­ga tegeleva ettevõtte poole.