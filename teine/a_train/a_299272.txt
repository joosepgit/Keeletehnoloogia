www.naisteleht.ee	 Kodune kiire lõunaamps ei pea tingimata kaloririkas ja ebatervislik olema, ütleb Controvento kokk Angela Uussaar ning võtab ette kolm röstitud saia. Vähem kui viie minutiga on neist saanud maitsvad bruschetta’d. «Need on üleüldse kõige lihtsamad asjad valmistada,» teatab Angela ning annab ühe üliolulise nõuande: bruschetta peab serveerides olema soe. Tema sõnu kinnitab kõrvalt ettekandja: kui nad ei jõua bruschetta’t soojalt lauale kantud, tuleb tingimata uus teha! Controventos lähevad bruschetta’d eelroana hästi loosi. Kõige tavalisema bruschetta valmistamine käib Uussaare õpetuse järgi nii: tükelda tomat sõrmeotsasuurusteks tükkideks, sega, lisa hulka mõni supilusikatäis oliiviõli, värsket ja kuivatatud oreganot, basiilikut, soola ja pipart. Samal ajal rösti saiaviilud. Röstitud viiludele hõõru küüslauku («See annab nii hea maitse!» selgitatakse kõrvalt) ja tõsta tomatisegu kuhjana peale. Ja valmis ta ongi. «Imelihtne,» leiab kokk. Soe võileib 6 viilu saia 6 singiviilu 6 juustuviilu 6 tomativiilu 3 tl pestokastet 1 tl oliiviõli 1 küüslauguküüs sinihallitusjuustu basiilikut Pane saiaviilud küpsetuspaberiga kaetud pannile. Purusta või haki küüslauk, lisa pestokaste ja teelusikatäis oliiviõli, sega. Hõõru segu saiale. Aseta igale saiale singiviil, tomativiil ja veidi hallitusjuustu. Raputa peale basiilikut. Kata saiad juustuviiludega. Küpseta ahjus umbes 10 minutit 180 kraadi juures. Kodune hamburger pihve või kotlette hamburgerisaia juustu rohelist salatit hapukurki tomatit sibulat majoneesi ketšupit Lase hamburgerisaiad ja pihvid või kotletid ahjus soojaks. Kui soovid, võid pihvile või saiale asetada juustu, et ka see ära sulaks. Pane hamburgeri vahele salatileht, viilutatud hapukurki, tomatit ja sibularõngaid. Sega ketšupist ja majoneesist kaste ja nirista seegi saiapoolte vahele. Lisada võid ka sinepit või ükskõik millist muud toiduainet, mille järgi parajasti on isu. Koolilapse lõuna kahepoolset koorikleiba, näiteks Rukkitaskud vorsti, külmi kanaviile või praetud liha juustu tomatit salatileht majoneesi Kata koorikleiva sisepooled majoneesiga. Lao ühele poolele sinki (või külmi kanaviile või liha – mida hing ihaldab), selle peale salatileht, juustu, tomatit, riputa üle pipraga ja suru teine leiva pool korralikult peale. Mida rohkem koostisaineid leiva vahel on, seda maitsvam! Mida teha järelejäänud pitsa või quiche’iga? Külalistest järelejäänud pitsast või quiche’ist saab suurepärase suupiste. Soojenda pirukas kergelt (mikrolaine)ahjus üles ja lõika seejärel väikesteks tükkideks. Pese ja poolita kirsstomatid, viiluta värske roheline kurk või suvikõrvits ning kinnita köögiviljad tikuga pirukatükkidele. Varu käeulatusse bruschetta koostisained. Neid pole just palju: tomatid, basiilik, veidi oreganot, küüslauku, oliiviõli ja saiaviilud.