www.bioneer.ee	 Jäätmeseaduse kohaldamisala Muutub jäätmeseaduse reguleerimisala, kuna jäätmedirektiivi kohaldamisalasse ei kuulu maa ( in situ ), sh välja kaevamata saastunud pinnas ja hooned, mis on püsivalt maaga ühendatud; maapõues säilitamise eesmärgil kogutud ja transporditud ning maapõues säilitatav süsinikdioksiid; loomade väljaheited, põhk ja muud loodusomased mitteohtlikud põllumajandustootmisest või metsandusest pärinevad materjalid, mida kasutatakse põllumajanduses, metsanduses või biomassist energia tootmiseks menetluste või meetoditega, mis ei kahjusta keskkonda ega ohusta inimese tervist. Direktiivi järgi määratakse piir jäätmete ja toote vahel, reguleeritakse, millal asi lakkab kuulumast jäätmete hulka (ning jäätmetest saab aine või materjal, ingl k end of waste status ). Vastavalt direktiivile ei ole jäätmed enam jäätmed, kui neist on taaskasutamistoimingu tulemusena saadud asi, mis vastab kindlatele kriteeriumitele, mis on direktiivis määratletud üldiselt. Direktiivi kohaselt tuleb ehitus- ja lammutusjäätmetele, teatavatele tuha ja räbu, vanametalli, täitematerjalide, rehvide, tekstiili, komposti ning paberi- ja klaasijäätmetele välja töötada täpsustavad kriteeriumid, millal need lakkavad olemast jäätmed. Jäätmed, mis on lakanud olemast jäätmed, tuleb arvesse võtta kui ringlusse ja taaskasutusse võetud jäätmed, kui ringlussevõtu ja taaskasutamise nõuded on täidetud. Täpsustavad kriteeriumid võimaldavad nõuete täitmist hinnata ning aitavad tagada, et ringlusse võetud materjalid ei kahjusta keskkonda. Edasimüüja tegevuse regulatsioon Direktiiv sätestab edasimüüja ja vahendaja mõisted. Jäätmeseaduse eelnõu järgi on edasimüüja iga ettevõtja, kes tegutseb oma nimel jäätmeid ostes ja müües, kaasa arvatud need vahendajad, kes jäätmeid füüsiliselt ei valda. Vahendaja on ettevõtja, kes korraldab teiste nimel jäätmete taaskasutamist või kõrvaldamist. Vahendajad on ka ettevõtjad, kes jäätmeid füüsiliselt ei valda. Eelnõu kohaselt reguleeritakse jäätmete edasimüüja tegevust – ka edasimüüjale laieneb erinevalt varasemast kohustus end Keskkonnaametis registreerida. Programm koostatakse ainult riikliku jäätmekava raames (mitte aga kohalike omavalitsuste üksuste raames). Jäätmetekke vältimise programmi koostamise kohustus sunnib koostajaid kavandama ja välja töötama jäätmehierarhias kõige prioriteetsemal positsioonil asetsevaid jäätmetekke vältimise meetmeid, mis eelnõu seletuskirja kohaselt tugevdab senist jäätmepoliitikat.