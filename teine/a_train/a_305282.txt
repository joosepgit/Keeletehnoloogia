www.naisteleht.ee	 TEEMAD Merle Klandorf: «Minu noorusajal ei pidanud keegi dieeti.» 12. Detsember 2011 - 10:48 | naisteleht «Mina olin tantsijana 20aastaselt 58 kg ja sellist peeti eelmisel sajandil saledaks naiseks,» meenutab Merle Klandorf ideaale oma noorusajast. Eesti tantsumaailma ja tantsusaate kroonimata kuningannal on oma aukartust äratavast tantsijakarjäärist mäletada nii mõndagi. Oh ajad, oh kombed! Kui tantsusaate särav ja nõudlik kohtunik Merle Klandorf (56) veel parketil liugles, ei muretsenud tema sõnul keegi liigselt oma kehakaalu pärast. Tänapäeval on tantsusport jõulisemaks ja keerukamaks muutunud, nõudes tantsijatelt saledamat pihta ja tugevamat füüsist. Ka Merle tunnistab avameelselt, et viimase 15 aasta jooksul on ta korduvalt mõelnud ja katsetanud edutult erinevate dieetidega. «Minu puhul on 85 kilost kolekaalust lahtisaamine jäänud pidama vaid abikaasa liiga armastusväärse suhtumise taha,» muigab ta. Meenutage mõnda toredat lugu oma tantsijatee algusest. Võistlustantsu olemasolust ei teadnud ma veel 15aastasena midagi. Olin kaheksa aastat kunstilist võimlemist (iluvõimlemine) teinud ja aastase pausi järel viis ema mind esmakordselt vaatama üht võistlustantsu treeningut. Seda lummavat tunnet, mis mind tookord valdas, ei unusta ma kunagi. Nii see algas. Kuidas juhatasite tantsimise juurde oma tütred? See oli asjade loomulik käik. Kalle töötas tolleaegses miilitsas ja mina andsin õhtuti tantsutunde. Kuna miilitsate tööaeg oli ettearvamatu, siis olid tüdrukud tihti õhtuti mul trennides kaasas. Helen näitas ise huvi üles ja enne kui keegi arugi sai, oli tantsija valmis. Heili aga armastas magada saalitoolidel, jope üle pea. Mida valjem muusika oli, seda magusamalt ta magas. Tantsu vastu oli tal huvi null! Kord aga kutsusin ühe väikese armsa Sakust pärit 6aastase Tarvo Tallinnasse treeningtundi. Kohe kui noormees uksest sisse astus, jooksis Heili tema juurde ja ütles: «Tema ma võtan!» Heili oli siis vahest neljane. Kuidas toimis teie peres logistika siis, kui lapsed olid väikesed? Alati kui Kalle oli töölt vaba, viis ta muidugi lapsed tantsusaalist koju. Võistluste ajal on aga mu oma mees mulle juba 36 aastat n-ö partneriks olnud ning kõigil turniiridel, olgu need siis väikesed hooajalõpuvõistlused või rahvusvahelised suurvõistlused, ikka korraldajana abiks olnud. Kõik need aastad on tegelikult meie pere parim lapsehoidja olnud Kalle ema Aino — kuldne inimene! Ka praegu, ligi 80aastasena, hoiab ta meie lapselast Marceli, kui muud väljapääsu pole. Ta on eriti lastelembene ja seetõttu kutsun ma teda Marceli meelelahutajaks. Millest olete elus pidanud tantsijakarjääri tõttu loobuma? Kui juhuslikult poleks mul Tallinna Ülikoolis (tolleaegne Pedagoogiline Instituut) esimese kursuse ajal üht trenni ära jäänud, siis ma ei tea, kas oleksingi oma abikaasaga tutvunud. Tänu trenni ärajäämisele õnnestus Peda peole minna ja seal me Kallega end kokku tantsisimegi! Vaadates tänapäeva kontekstis enamiku tantsusportlaste suhtumist, erines nii minu kui ka mu tütarde arusaam vaba aja kasutamisest suuresti tänapäevasest suhtumisest. Meil pole kunagi kaalumisel olnud, kas minna trenni või sõbratari sünnipäevale, kas sõita koolivaheajal perega kusagile spaasse või osaleda treeninglaagris. Primaarne oli alati kõik, mis valitud spordialaga seotud, ja alles siis, kui aega üle jäi, võis mõelda muudele meelelahutustele. Tantsijatele on kuuldavasti oluline püsida kindlas kaalus. Millised kogemused on teil olnud läbi elu kehakaalu ja dieetidega? Te ehk ei usu, aga minu noorusajal ei pidanud keegi dieeti! Meile oli õpetatud, et kõik inimesed on sellised, nagu nad looduse poolt on loodud. Mina kaalusin tantsijana 20aastaselt 58 kilo ja sellist peeti eelmisel sajandil saledaks naiseks. Viimase 15aasta jooksul olen korduvalt mõelnud ja katsetanud edutult erinevate dieetidega. Minu puhul on 85 kilost kolekaalust lahtisaamine jäänud pidama vaid abikaasa liiga armastusväärse suhtumise taha. Ta ütleb mulle alati, et sina, Merle, oled mulle ühtmoodi kallis nii 60- kui ka 90kilosena. Ja tütrepojale paistab ka see pehmem vanaemme meeldivat! Tihti võib lugeda, et tipptasemel võistlustants põhjustab noortel naistel tervisemuresid, eriti just jalgadega seoses. Kuidas teie tervis karjääri jooksul vastu pidas? Minu ajal ei olnud tantsusport nii jõuline ja kiire ega nõudnud nii suurt koormust. Seega mingeid tervisehädasid see minule toonud pole. Küll aga pean tunnistama, et ülekaalulisus on tekitanud probleeme nii jalgadele kui ka kolesteroolitasemele. Nõukogude ajal polnud meie tantsijatel ilmselt nii laialt võimalust kasutada kostüümide tegemiseks maailmatasemel materjale. Meenutage palun, mismoodi toime tuldi, milliseid leidlikke lahendusi välja mõeldi? Kui võistlesin veel koolinoorte klassis, siis õmbles ema mulle kõik riided. Täiskasvanuks saades hakkasin ise õmblema ja noore treenerina õmblesin ka oma tantsuklubi tütarlastele. Võisteldes Aare Orbiga, hoolitses tema selle eest, et mul oleksid jalas maailma parima tantsukingade firma Supadance’i kingad. Need maksid minu ajal täpselt ühe keskmise palga! Samuti hankis ta salaja piiri tagant õiged materjalid kleitide jaoks. Tol ajal kulus ühe standardkleidi alusseelikule 50 meetrit tülli! Millist võistlust või hetke meenutate kui oma tantsijakarjääri kõrgpunkti? Minu parimad tulemused jäid koolinoorte klassis rahvusvahelistel võistlustel võisteldud turniiride aegadesse. Tulin mitmeid kordi nii Eesti meistriks kui ka rahvusvaheliste võistluste võitjaks. Vahva oli võistlus Riias, mille ma oma partneri Märt Saarmiga võitsin ja samal võistlusel oma tulevase partneri ja treeneri Aare Orbiga esinesin. Nimelt oli Aare minust 20 aastat vanem ja see tekitas päris suurt furoori ja kuulujutte tantsuringkondades. Hiljem sai minust tänu temale aga tantsuõpetaja ja Revalia Tantsukooli juht. Meenutage kõige erilisemat ja meeldejäävamat kohta, kus olete võistlemas käinud. Tol ajal ei pääsenud välismaale sugugi lihtsalt. Mõnda sotsriiki saamine oli suur asi.Koos Aarega õnnestus mul reisida kaks nädalat mööda Saksa DV-d ja võistelda erinevates linnades. See oli ka puhkusereis, sest vabadel tundidel sõitsime bussiga, külastasime vaatamisväärsusi ja bankette. Berliinis toimus võistlus Kongress Halles, mis oli kärjekujuline. Seal õnnestus mul pasodooblit tantsides pööretega partner parketil ära kaotada. Mitu tantsupartnerit teil elu jooksul olnud on, kas mõni neist on teisse ka ära armunud? Mind jõudsid tantsitada vaid kaks tantsupartnerit, Märt ja Aare, kellest eelnevalt juba juttu oli. Seda, kas neist kumbki minusse armunud oli, ei oska mina öelda. Minul oli esimese partneri Märdiga küll vaid tantsupartneri suhe, pealegi oli ta minust aastakese noorem. Aare Orb oli aga ühtlasi ka minu treener – seega ma lausa teietasin teda. Kui hea tantsija on teie abikaasa? Kalle on alati tantsinud seltskonnas nauditavalt hästi. Selleks läbis ta noorusaegadel nii alg- kui ka jätkukursused. Tantsime ikka meeleldi tantsuga üritustel. Olete öelnud, et hea abielu on kompromisside kunst. Milliseid kompromisse on tants teile elus õpetanud? Tants on mulle kui naisele eluks väga palju andnud. Jah, lisaks oskusele toime tulla soengute, jumestuse ja riietumisega, olen pidanud hästi hakkama saama nii endast veidi noorema kui ka palju vanema meesterahvaga. Aga inimesed ja nende arusaamad on ju erinevad, kahe tahte vahel polegi alati nii lihtne konsensust leida. Tihti aitab n-ö vorst vorsti vastu poliitika.Vahel tuleb ka oma ego alla suruda ja püüda vaadelda olukordi läbi teise inimese silmade. Milliseid tantse peaks valdama üks tõeline daam? Daam ei peagi niivõrd valdama suurt hulka tantse, vaid daamil peaks olema ära õpitud oskus alluda meeldivalt tantsida oskava mehe juhtimisele. Seda just tantsukursustel õpetataksegi ja selleks peab ka tantsusamme teadma. Peab ära õppima, mida mees ootab, et meie, daamid, teeksime. Meie füüsis peab nendeks toredateks väljakutseteks valmis olema — kehaasend, paras toonus lihastes jne. Ja lõpuks küsimus, mis huvitab ilmselt tuhandeid Eesti naisi: millise nipiga meelitada oma mees seltskonnatantsu kursustele? Iga naine, kes tunneb ju oma meest kõige paremini, leiab kindlasti need võlusõnad ise. Kui muu ei aita, siis lubage kas või vastutasuks minna ise mehega kaasa jalgpalli vaatama või kalale! Minu kursusele on sattunud kaks abielupaari, kes tulid ja lahkusid küll oma kaasadega, kuid tantsutunnis harjutasid hoopis sõbra naisega. Elus peab ikka vürtsi ka olema!