www.bioneer.ee	 Kooliõpilastele mõeldud loodusvaatluste võistlus keskendub eeskätt kaitsealuste liikide äratundmisele. Võistlus toimub vaatlusgruppide vahel, ühes grupis võib olla kuni 20 õpilast ja juhendaja. Vaatlusgrupid tuleb registreerida hiljemalt 30. aprilliks e-maili aadressil reigo.roasto@keskkonnainfo.ee . Seejärel saadetakse võistlusgrupi kontaktisikule täpne juhend vaatlusandmete kandmiseks loodusvaatluste andmebaasi ( http://loodusvaatlused.eelis.ee ). Vaatluste tegemise aeg on 7.-9. mai 2010 ning võistlusarvestusse lähevad ainult kaitsealuste liikide vaatlused. Tehtud vaatluste andmebaasi sisestamiseks on aega 7.-14. maini. Vaatlusi saab andmebaasi sisestada nii individuaalselt kui ka ühiselt. Ühise vaatluse korral märkida vaatlejaiks kõigi grupiliikmete nimed, vaatlusankeedi märkuse lahtrisse tuleb kirjutada aga võistlusgrupi nimi. Võistlusgrupi nimeta vaatlused arvestusse ei lähe. Vaatlusandmete juurde saab lisada ka pilte. Tulemused lüüakse kokku võistlusgruppide kaupa. Võitja on grupp, kellel on tehtud vaatluspäevadel kõige rohkem kaitsealuste liikide vaatlusi ja need korrektselt andmebaasi sisestatud. Tulemused tehakse teatavaks 21. mail. Esimestele on välja pandud ka auhinnad. Vaatluste tegemisel tuleb lähtuda põhimõttest, et kaitsealuseid liike seejuures ülemääraselt ei häirita. Looduskaitselistel põhjustel liikumiseks keelatud aladel tehtavad vaatlused on tagantjärgi tuvastatavad ning võistlusarvestusse ei kuulu. Liikumispiirangute kohta saab infot Keskkonnaameti kohalikust regioonist. Ülejäänud loodushuvilised saavad osa võtta teisest loodusvaatluste andmebaasi võistlusest „Haruldaste liikide kuu“. Sellel võistlusel osalemiseks tuleb loodushuvilisel maikuu jooksul tehtavad loodusvaatlused kaitsealuste liikide kohta sisestada ajavahemikus 1. maist 10. juunini 2010 loodusvaatluste andmebaasi ( http://loodusvaatlused.eelis.ee ). Ka nende vaatlusandmete juurde saab lisada pilte. Võitjaks osutub loodusvaatleja, kes on sel perioodil andmebaasi sisestanud kõige enam kaitsealuste liikide vaatlusi. Tulemused tehakse teatavaks 18. juunil 2010. Esikolmikule on välja pandud ka auhinnad. Ka nende vaatluste tegemisel tuleb lähtuda põhimõttest, et kaitsealuseid liike seejuures ülemääraselt ei häirita.