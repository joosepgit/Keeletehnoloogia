www.bioneer.ee	 Uuendatud määrus võimaldab erametsaomanikul edaspidi saada 10 000 euro eest abi ka liigvee eemalejuhtimiseks metsaaladelt. Kokku on metsaparandustööde toetamiseks ette nähtud 400 000 eurot. Taotlusi saab Erametsakeskusele hakata esitama 30. aprillist 2012. Metsa uuendamise toetuse andmisel lisandub eraldi toetusmäär laialehise lehtpuuliigi soetamisel - 0,35 eurot taime kohta seni kehtinud 0,16 asemel. See motiveerib metsaomanikke istutama meie metsadesse kõige sobivamaid puuliike ja suurendama seeläbi looduse mitmekesisust. Metsamajandamiskava koostamise ja metsa inventeerimise toetus on 14,5 eurot hektari kohta. See võimaldab täiendavalt toetada ligi 6000 hektarile metsamajandamiskava koostamist. Kõigil metsaomanikel on ka edaspidi võimalus saada riigi toel nõustamist, alates 1. juulist 2012 lisandub enam kui kahetunnisele nõustamisele metsaomaniku poolne 10-protsendiline omafinantseering. Motiveerimaks metsaomanikke ühistutesse koondumist, on metsaühistute toetuste maksmisel nüüd uueks liikmete alammääraks 120. Suuremad ühistud saavad metsaomanikele pakkuda paremaid teenuseid ning muudavad riiklikud totused efektiivsemaks.