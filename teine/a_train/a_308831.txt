arvamus.postimees.ee	 REKLAAM Kevadel, kui Eesti liitus rahvusvahelise avatud valitsemise partnerlusega, tõstatus küsimus selle protsessi siseriiklikust vedajast. Ei saa ju nõuda, et välisminister algatuse «maaletoojana» jõuaks lisaks välispoliitikale juhtida ka nii olulist ja ulatuslikku sisepoliitilist töölõiku. Vabaühendused vaatasid lootusrikkalt justiitsministri poole, kuna tema valitsusalas on nii hea õigusloome kui ka võitlus korruptsiooniga. Need aga on teatavasti avatud valitsemise nurgakivid. Justiitsminister oli esialgu nõus asuma avatud valitsemise kõneisiku rolli – seda kinnitas tema ülesastumine maikuus toimunud infoühiskonna konverentsil «Demokraatia muutuste keerises». Kuid sellega asi piirduski. Täna me teame, milline poliitiline keeristorm maikuus tegelikult küpsemas oli. See tabas otse avatud valitsemise südamikku, milleks on võimukandjate ausus ja usaldusväärsus rahva silmis. Erakondade varjatud rahastamine, mida ühiskond oli seni sallinud kui omamoodi paratamatust, sai Silver Meikari pihtimusega hoopis uue värvingu. Selline murrang arusaamades on meile tuttav lapsepõlve muinasjutust, kus poisike hüüab: «Aga kuningas on ju alasti!» ja korraga saab tõde rahvale selgeks. Kuid erinevalt muinasjutust, kus kuningas tõde tunnistas, püüab meie «kuningas» rahvast veenda, et ta polegi alasti või kui on, siis õige natuke. Justiitsministri väljavahetamisega loodetakse auk kinni lappida. Kas see ka õnnestub, näitab lähitulevik. Avatud valitsemise partnerluse nurga alt praegust olukorda vaagides kerkib küsimus – kas uue justiitsministri ametisse astumisse võiks seni lahendamata AVP poliitilisele juhtimisele lahenduse leida? Naabermaal Soomes on demokraatia arendamine ja avatud valitsemise partnerluse juhtimine justiitsministri ja justiitsministeeriumi vastutada. Aeg oleks ka Eestis sellele üliolulisele riigielu valdkonnale tähelepanu pöörata ja kindel vastutaja määrata. See nõuab aga valitsuselt palju suuremat pingutust, kui seda on ministrite vahetus.