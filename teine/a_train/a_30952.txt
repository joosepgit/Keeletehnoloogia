www.naisteleht.ee	 Kristiina Heinmets-Aigro läks telesse Alates homsest on TV3-l üks sarmikas reporter juures – Kristiina Heinmets-Aigro külmutas loovjuhi töö Bastionis ning võttis vastu uue väljakutse. Saage tuttavaks – ta on TV3 uus moeilmatüdruk! Kristiina (33) on just jõudnud oma kahe poja Airon Kindluse (6) ja Charlton Leonhardi (3) lasteaiast koju tuua. Väikesed poisid nõuavad emme täielikku tähelepanu. «Ma panen multifilmi mängima, siis saan rahulikult rääkida,» lausub ema. Meeleheitel (või siis ka mitte kuigi meeleheitel) koduperenaist temast ei saa, seda teadis Kristiina juba ammu. Kuigi lapsi oodates võttis ta vastu otsuse, et kuni lasteaiaeani on ta poistega kodus, seejärel kavatseb aga pühenduda ka iseendale ja südamelähedasele tööle. Nüüd, pärast seitset aastat peamiselt koduse emmena tõdeb Kristiina: «Nüüd taastan oma igapäevast töökogemust ning naasen vaikselt tööinimese argiellu. Saan kõigega hakkama — olen ju terve elu teinud erinevaid asju,» on ta optimistlik. Bastion versus TV3 Tööpakkumisi on Kristiina saanud ka lastele pühendatud aastate jooksul. «Neid tuli aina rohkem ja rohkem. Teadsin, et nüüd pean tegema valiku,» ütleb ta. Septembrist soostuski Kristiina hakkama moefirma Bastion loovjuhiks. «Tegelikult olin siis loovjuht-konsultant ning töötasin vaid osalise koormusega, ainult uue brändi Beself lansseerimisega seoses tegin kahekümnetunniseid tööpäevi,» täpsustab Kristiina. Beself sai paar nädalat tagasi toimunud glamuurse esitlusega tuule tiibadesse ning Kristiinal oli taas mahti mõelda uutele väljakutsetele. Kui TV3 peatoimetaja Sven Soiver temaga ühendust võttis ja kutsus laupäevaste «Seitsmeste uudiste» moe- ja glamuuri-uudiseid toimetama, ei mõelnud Kristiina kaua. Televisioon ja mood on ju mõlemad talle omased alad — meediat studeeris ta ülikoolis ning moelavadel on kõndinud juba lapsest saati. «Olin pärast ülikooli TV3-s praktikal ja olen ka pärast seda nendega koostööd teinud,» meenutab Kristiina, kes on olnud TV3 aastalõpuprojekti «Eestimaa uhkus» galaõhtu produtsent ning mäletatavasti ka «Eesti talendi» sõnakas žüriiliige. «Mul polnud raske otsustada,» kinnitab Kristiina. Nii Bastioni juht ja peadisaner Merike Pääro kui ka Kristiina kinnitavad, et päriselt lahku pole nende teed kohe kindlasti läinud. «Jätkan mõlemas kohas, nii Bastionis kui ka TV3-s,» selgitab Kristiina. «Merike, Indrek Stahl ja Bastion on mu jaoks väga tähtsad, aga neil pole praegu vaja nii palju PRi. Vastavalt moemaja vajadustele teen nendega aga jätkuvalt koostööd.» Ka Kristiinat aastaid tundnud Merike Pääro tõdeb, et on ikka teadnud, et televisioon on Kristiinale südamelähedane. Loomulik valik Sven Soiver on kindel, et Kristiina on parim valik glamuuri ja moodi vahendama. Sest naine teab ja tunneb telgitaguseid ning omab kontakte. «Ta teab näiteks, kes on erinevate moekunstnike lemmikmodellid,» kiidab Soiver. Seni tegi «Seitsmestes ...» üksikuid glamuuri- ja elustiililugusid reporter Anna-Maria Makko ja need võeti Soiveri sõnul väga hästi vastu. «Seepärast mõtlesimegi meelelahutuslikku osa laiendada,» selgitab Soiver. Peale moe tundmise hindab Sven kõrgelt ka Kristiina professionaalsust: «Ta on väga tugev toimetaja.» Millega telekanal Kristiina endale meelitas, seda peatoimetaja ei tea. «Küllap võlus teda televisioon laiemalt. Tema armastab ekraani ja ekraan armastab teda. See oli loomulik valik,» usub Soiver. Kristiina ise on enesekindel — tema ei kõhkle ega karda midagi. «Olen ju seda eriala õppinud, oskan seda teha ja ei näe põhjust karta. Aga kuidas vaatajad mind vastu võtavad, seda näitab aeg.» Kuidas täpselt ta publikut võluma hakkab, ei oska naine veel öelda. «Seda peab TV3-st küsima. Ja ma pole ju iga kord kaadris, reporterina aeg-ajalt olen ja siis jälle mitte.» Kõige raskemaks ennustab Kristiina oma uues töös ideede leidmist. «Toimetamine, monteerimine, tekstide kirjutamine — see ei ole raske. See-eest ideid ja neis uudsust leida küll,» teab ta. Pigem karjäärinaise tüüp Kristiina ei oska öelda, kui pikalt jääb ta televisiooniga seotuks. «Võtan praegu vastu pakkumisi, mis on mulle ahvatlevad. Olen ju pikka aega olnud kodune,» tunnistab naine. Kristiina lisab ebaeestlasliku aususega, et päris kodune periood oli tema jaoks raske ning unistus tööl käimisest pole teda kunagi maha jätnud. «Ma ei ole väga pereema tüüpi inimene. Ma küll võtsin vastu otsuse, et minust saab ema, aga ma pole terve see aeg sada protsenti kodune olnud,» tõdeb ta. See ei tähenda muidugi, et Kristiina oleks oma kahe vahva poja ja abikaasa Aivari arvelt aega varastanud ning igal võimalikul moel kodust välja kippunud. Vastupidi. «Aivar on mulle seda võimaldanud ning olen kindel, et aega on inimesel täpselt nii palju, kui ta endale seda leiab,» ütleb Kristiina elutargalt. Kaire-Külli Kuldbek