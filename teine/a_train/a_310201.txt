www.naisteleht.ee	 «Mul on sõbranna, kes rasedana rääkis: nädal pärast sünnitamist lähme peole! Ja ma vist mõtlesin ise ka nii. Täitsa uskumatu! Praegu ei taha ma kodust lapse juurest mitte kuhugi minna,» arutleb Laura (25), kelle väärtushinnanguid on lapsesaamine palju muutnud. «Enne oligi tähtis, et saaks sõbrannadega väljas käia ja et oleks pidu ja oleks kihvt. Nüüd mõtlen isegi enne poodi minekut, kuidas see lapsele mõjub ja kuidas see tema une- ja söögiaegadega sobib ja ...» Laura, kellele on alati linnamelu meeldinud, arutleb valges vankris poega magama sõidutades, et nüüd mõtleb ta mis tahes mineku eel ka sellele, kui hea kusagil lapsega on liigelda. «Tallinnas ei saa ju parki jalutama minnagi — isegi seal on trepid!» imestab ta. «Enne ei osanud ma selliseid asju tähele panna. Ja ma arvan, et mul poleks pähegi tulnud kolida elama sellisesse kohta,» vaatab ta ringi linnalähedases uuskülas, kus ta koos elukaaslase Veikko Maripuu (39) ja pisipojaga praegu elab. Ning tõdeb, et saab alles nüüd päriselt aru, mida tähendab sõna «lastesõbralik». Paaniline rase «Äratundmine, et tahan emaks saada, tuli päris kiiresti. Veikko on selline stabiilne inimene, tema kõrval on turvaline. Tegelikult mõtlesime üsna ühel ajal, et meil võiks laps olla,» meenutab Laura. Aga et laps nii kiiresti pärast seda otsust tuleb, ei osanud ta oodata. «Kui positiivset testi käes hoidsin, ei osanud esimesel hetkel nutta ega naerda. Väike hirm oli algul ikka ka,» tunnistab Laura. «Ma ei olnud kindel, kas olen selleks vastutuseks valmis. Viimased aastad enne Veikkoga tutvumist olin ju vaba, iseenda peremees, elu koosnes oma tahtmistest ja sõbrannadega väljas käimisest. Ma vist kartsin, et kontrast tolle eluga saab olema liiga suur ...» Laura hindab enesekriitiliselt, et ta oli ilmselt üsna paaniline rase: luges muudkui raamatuid, uuris teemat internetist. Ja kogus hulga teadmisi sellest, mis kõik VÕIB juhtuda. «Mu suurim hirm oli see, kas mul ikka sünnib terve laps. Mäletan selgelt, kuidas käisime kord poes ja nägin seal endavanust noort naist, ilusat, tervet, koos väikese tüdrukuga. See paariaastane tüdruk oli Downi sündroomiga. Hakkasin lahinal nutma ja poeskäik jäi pooleli. Eks see oli mu oma hirmude väljendus ...» jutustab Laura. «Ma ei hakka iialgi aru saama, miks tervetel, korralikel vanematel sünnivad vahel haiged lapsed. Öeldakse küll, et jumal hoiab lolle ja joodikuid, aga ... See on nii ebaõiglane!» Karl Marcus sündis 22. veebruaril ja oli emme suureks rõõmuks terve kui purikas. Esimesi päevi pärast sünnitust meenutab Laura väikese muigega. «Iga asi ajas nutma. Ja ma olin armukade isegi Veikko peale, kui ta last liiga kaua enda süles hoidis. Istusin kogu aeg kõrval. See on ikka nii kummaline tunne — ta on üheksa kuud su sees olnud ja äkki ta justkui võetakse ära ja pead hakkama teda kõigiga jagama ...» mõtiskleb ta. Enne hüpersuhtlejast Laura ei tahtnud pikka aega katsikulisigi näha. Kaks poega korraga! Nüüdseks on olukord rahunenud. Mitte et Karl Marcus oleks sedasorti raamatu-tita, kes ainult magab ja naeratab — tal on juba selge, kuidas nõudmisi esitada. Nõnda siis ongi noor emme, kui laps on ärkvel, vaid beebi päralt. «Ma võtan seda rahulikult — see aeg on ju nii lühike. Laps areneb nii kiiresti,» ütleb Laura. Karl Marcusel näib suureks saamisega tõesti rutt olevat. Kolmekuusena on tal asjade haaramine ja kõhule-seljale keeramine juba selge ning pikali ei taha väike mees kohe üldse olla — maailm on palju põnevam, kui kellegi tugevad käed teda püsti hoiavad. Ja häda neile, kes kujutavad ette, et laps võiks vahepeal tekil kõhutada või toolis kiikuda! «Ma saingi kohe kaks poega — Karl Kisakõri ja Marcus Maripuu. Nad käivad mul siin vaheldumisi,» viskab Laura poja erksa loomu üle nalja. «Ma arvan, et ta on sama kärsitu nagu mina.» Ent isegi nii suur sündmus kui lapse saamine ei muuda inimese põhiolemust. Seesama talle endalegi teada-tuntud kärsitus on Lauras endiselt alles. Ta tunnistab, et vahel tuleb ette ka hetki, kui veri pähe tõuseb ja ta end abituna tunneb. «Kui laps piriseb — magada ei taha, süüa ei taha, süles olla ei taha, mängida ei taha ... No MIDA ta siis tahab?» toob Laura tuhandetele emadele tuttava näite. «Aga olen juba selgeks saanud, mida siis teha: tuleb jääda rahulikuks, panna laps kas või teki peale ja minna näiteks korraks teise toanurka, sisse-välja hingata ja rahuneda. Ükski ema ei tohiks kunagi suhtuda asjasse nii, et mis sa karjud ja segad mind. Ma usun, et laps ei nuta kunagi niisama — tal on mingi sõnum. Ja kui ema on närvis, siis pole temast lapsele kasu. Kuigi ma tunnistan, et teise inimese vajaduste seadmine enda omadest ettepoole on vahel keeruline.» Missikaal käega katsuda Üldjuhul arvatakse, et noored, terved, sireda kehaga emmed ei tea beebikilodest midagi. Laura ütleb, et ega temagi nendega suurt võitlust pidanud pole, kuigi võttis juurde lausa üle kahekümne kilo. «Tegelikult tuli mul juba kaks aastat enne rasedust kümme kilo juurde. Ajakirjandus jõudis siis nii mitu korda püstitada küsimuse minu rasedusest, et kui ma lõpuks päriselt rase olin, siis mõned mu kaugemad sugulased isegi ei uskunud algul,» muigab ta. Laura ei salga, et kartis kaalutõusu küll. Raseduse lõpuotsas loobus ta isegi kaalu peale astumisest, sest ei tahtnud end nende numbritega traumeerida. «Päev pärast sünnitust kaalusin mina üksi rohkem kui mu mees ja laps kahekesi koos! Siis oli küll paanika.» Loodus aga aitas — vastsündinu emana unustas Laura vahepeal söömise päris ära. Ja mõnda aega toitus ainult kaerahelbe- ja tatrapudrust, et vältida titel gaaside tekkimist. Tänaseks on isu endine, kuid kaalunumbrid sellegi poolest päris meeldivad. «Täna hommikul kaalusin kuus kilo vähem kui enne rasedaks jäämist. Mõni kilo veel ja ma olen samas vormis kui siis, kui käisin «Misside» saates ja Miss Worldil,» meenutab Laura kuue aasta tagust suve, mis ta Eesti rahvale tuttavaks tegigi. Ja rõõmustab, et vanad teksad lähevad kõik kenasti jalga ning mõned on juba suuredki. «Aga vaat millest ma lahti pole saanud, on magusaisu. Enne rasedust ma magusat eriti ei tahtnud. Lapseootusega hakkasid aga jäätis ja šokolaad väga maitsema. Nüüd võingi endale üle päeva plaaditäie muffineid küpsetada ja päeva jooksul ise ära süüa,» tunnistab ta. Samas pole kehakaal Laurale kinnis­idee. «Kui ma oleks selle endale väga esmaseks eesmärgiks seadnud, siis, ma usun, poleks kilod nii valutult kadunud ka. Esimese asjana tuleb mõelda ikka lapsele ja tema vajadustele.» Mis tahes teemast Lauraga rääkida, tundub igatahes, et see viimane tõde on talle kolme emmeks-olemise kuuga hästi selgeks saanud. Signe Lahtein