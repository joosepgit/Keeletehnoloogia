www.advent.ee	 Hilissügisest peale kuni siiamaani tuli Elva palvelas igal pühapäeval kokku grupp inimesi. Mis ajendil, sellest loeme alljärgnevalt. Esialgu oli uudistajaid rohkem, ent lõpuks jäid järele tõeliselt asjast huvitatud inimesed. Linnas olid üleval kuulutused ja ajalehes tehti reklaami, ent kohaletulnud väitsid, et nad tulid sõp-rade kutse peale. Missuguste ootustega tulid? Kätlin: "Minu sooviks oli rohkem teada saada Piiblist ja sealt tekkinud küsimus-tele õigeid vastuseid leida." Aira: "Tahtsin Piiblist rohkem teada saada. Ise lugedes ei oska nii laialt näha kui juhendaja abil." Gunnar: "Kuna olen Jumala laps, tahtsin Jumalat ja Tema tegemisi paremini tundma õppida. Olin pisut Piibliga tuttav." Missugused teemad pakkusid rohkem huvi? Kätlin: "Enim pakkusid huvi prohvetikuulutused, näiteks Taanieli raamatu 2. ja 7. peatükis kirjeldatud ajalugu Taanieli ajast kuni meie ajani ja edasi maailma lõpuni." Aira: "Meeldejääv oli hingamispäeva teema. Uudiseks oli see, et laupäev on piibellik hingamispäev. Polnud varem sellele mõelnud, olin võtnud asja nii, et pühapäev ongi püha päev." Gunnar: "Absoluutselt kõik teemad olid huvitavad." Missugused on edaspidised plaanid? Mida saadud infoga peale hakata? Kätlin: "Tahan rohkem koguda teadmisi Piibli õpetustest ja leida paralleele Piibli ja ümbritseva elu vahel. Usun, et need tõed aitavad mul igasugustes olukordades hakkama saada." Aira: "Pärast ühist piibliuurimist on lootust, et edaspidi saab ka iseseisvalt lugedes paremini aru, tekivad seosed. Üksi lugedes on Piibel keeruline raamat. Koos läbi töötades ja asjatundjate selgitusi kuuldes näeme sisu avaramalt. Hiljem ka üksi Piiblit avades avaneb see laiemalt." Gunnar: "Tahan olla Jumalaga osaduses 24 tundi ööpäevas. Tänu Piibli uurimisele ja Jumala armule jumalik armastus minus ja minu perekonnas tugevneb. Usun, et Jumal kasvatab mind paremaks, aitab mitte korrata valesid valikuid. Usk ja armastus Jumalasse tugevneb minus. Üldiselt oli tempo kiire. Iga teema on nii laiahaardeline, et ühe tunniga selle omandamine käib algajaile üle jõu." Kas pühapäevakooli lõpp on Sinu jaoks millegi lõpp? Aira: "Ehk hoopis algus? Võiks teinegi kord Piibli taas kätte võtta." Gunnar: "See lõpp ei ole lõpp. Tänu pühapäevakoolile sain innustust Piiblit uurida. Raamatute raamatut lugedes aeg peatub. Minule annab see rahu ja enesekindlust." Kui Taevaisa lubab, siis jätkame peale suvevaheaega taas Jumala Sõna uurimist. Seekordne lõpp on vaid pisike paus.