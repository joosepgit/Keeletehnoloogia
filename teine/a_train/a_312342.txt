www.bioneer.ee	 Kui tähtpäevadeks susside-tasside kinkimine ei paku rõõmu, soovitab RIINA KUUSIK MTÜst Mondo mõelda eetiliste kingituste peale. Valida on näiteks loomad või kursused, mis aitaksid mõnel Aafrika lesknaisel ära elatuda, aga kinkida saad ka välikäimla ja miinivaba tee. Mida sina isale isadepäevaks kinkisid? Järjekordse haamri või õngeridva? Mitu retsepti- või elulooraamatut oled sa oma emale või õele viimaste aastate jooksul kinkinud? Mida plaanid kinkida kallimale jõulude puhul või sünnipäevaks? Kümnenda parfüümipudeli või koeranäoga nunnud toasussid, mille ta mõru naeratuse saatel vargsi diivani alla nihutab? Ärge mõistke mind valesti – kinki saada on imehea. Kinkida veel parem. Andmisrõõmust teatavasti mõnusamat tunnet ju polegi. Aga mida kinkida inimesele, kel on kõik juba olemas, et endal oleks süda rahul ja saaja ei peaks talle ülearuste vidinatega riiulitolmu koguma või prügikasti täitma? Ehk aitab peatselt algaval stressirohkel jõuluostude hooajal selles küsimuses ja edaspidigi MTÜ Mondo loodud eetiliste kingituste veebipood. Jäta mõttetu jõuluvidin sel korral poest ostmata ning väljenda oma meelsust, valides konkreetse ja väga praktilise asja inimesele, kes seda tõeliselt vajab. Kuidas suhtuks sõber sinult saadud kaarti, mis teatab, et oled teinud talle jõulukingi – härja ja adra, mille abil saavad Põhja-Ghana Kongo küla lesknaised uue vihmaperioodi alguses põldu üles teha? Või mida arvab su kallim jõulukaardist teatega, et ostsid kitse, mis aitab samadel lesknaistel suurendada oma piskut sissetulekut? Selliseid eetilisi kingivalikuid just veebipood www.muudamaailm.ee pakubki. Lapsed kooli, vanematele tööd Selle aasta algusest toimetab meie Eeti oma MTÜ Mondo Põhja-Ghana Kongo külas, kus sel sügisel alustas kooli 56 orvuks jäänud last. Eestlaste abiga, muide. Lisaks laste haridustee toetamisele saab nüüd ka eetiliste kingituste abil kaasa lüüa MTÜ Mondo arengukoostööprojektis “Kingitus lähedasele – abi kaugele”. Idee on osta veebipoest eetilisi ja väga praktilisi kingitusi kaugel Aafrikas elavate perede ja kogukondade toetuseks. Sa saad ise valida sisu ja hinna järgi omale sobiva kingi – hinnad varieeruvad 50st 500 kroonini, kingid kitsest ja kanast IT kursusteni. Mondo jätkab Põhja-Ghanas asuva kogukonna toetamist, kuni pered suudavad iseseisvalt toimida ega vaja enam tuge teisest maailma otsast. Tulevikus on plaan laiendada aga nii kingituste valikut kui piirkondi, kuhu konkreetne abi jõuab. Niisiis – kui sa murrad järgmisel korral pead, milline oleks vääriline kingitus mehelikule mehele, siis kaalu võimalust pakkuda talle 100 meetrit miinivaba teed või välikäimlat. Kindla peale on see toasussidest meeldejäävam ja mis peamine – hulga väärtuslikum. Eeltäidetud maksekorralduse ja pangalingi abil saad teha ülekande MTÜ Mondo kontole, sisestada andmed kingi saaja kohta ning sinu postkasti laekub e-kaart, mille saad saata otse sõbrale või välja trükkida ja isiklikult üle anda. MTÜ Mondo saadab kogutud raha kord aastas Kongo küla lesknaiste grupile, kes ostab selle eest vajalikku kraami. Kingituste summad on eraisikutele ja ettevõtetele maksuvabad annetused juhul, kui teatad Mondole kinkija isiku- või registrikoodi. Vaata tulumaksusoodustusest lähemalt www.ngo.ee/annetajale.