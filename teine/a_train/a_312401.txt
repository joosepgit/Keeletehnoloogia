www.naisteleht.ee	 TEEMAD Igas töös leidub alati üks suhkrutükk... 26. September 2008 - 9:18 | naisteleht Naisteleht uurib, mida ja milleks võiks tavasuhkru asemel kasutada: F: Helin Loik Tavalise valge suhkru liigtarbimisest räägitakse hirmujutte. Selle varjus on poelettidele hiilinud hulk alternatiivseid toidumagustajaid, kuid nende tarvitamise osas on enamik ostjaid paraku nõutud. Naisteleht uurib, mida ja milleks võiks tavasuhkru asemel kasutada. Tervisest üha enam lugupidavad eestlased on eeskätt huvitatud, kas teistmoodi suhkrud ja siirupid on tõesti harjumuspärasest rafineeritud valgest suhkrust tervislikumad. Numbrid ja näitajad pakenditel tervislikkust ei kinnita. Tarbi, mida tahad, ikka saad sajast grammist ligi 400 kilokalorit energiat ja süsivesikute hulk kõigub 90 kuni 100 grammi vahel. Veidi madalama kalorsusega on vaid mesi ja naturaalne vahtrasiirup. Eesti Tervise Arengu Instituudi toitumisekspert Tagli Pitsi teada pole Eestis uudseid suhkruid lähemalt uuritud. «Kõik meie teadmised põhinevad teistest allikatest saadud infol,» tunnistab ta. Pitsi isiklikult soovitaks toidu magustajana kasutada eelkõige kodumaist mett ja ükskõik millist suhkrut võimalikult vähe. «Me tarbime magusat niigi üle soovitusliku: kommid, šokolaadid, küpsised, karastusjoogid, saiakesed jne,» põhjendab ta. Pitsi lisab, et kuna toitumises on mõõdukuse kõrval üks reegleid ka mitmekesisus, siis ei näe ta põhjust, miks ei võiks aeg-ajalt tavalise suhkru asemel rikastada oma toidulauda huvitavate alternatiividega. Muide! Eriti karmilt suhtutakse pruunidesse suhkrutesse Ameerika Ühendriikides – seal on toorsuhkru kasutamine suisa keelatud. Inglismaal seevastu on suhtumine märksa leebem. Inglased kasutavad toorsuhkruid palju, kartmata sellega oma tervist rikkuda. Suur osa nende retsepte näeb pruunide suhkrute ja siirupite kasutamist lausa ette. Küllap on tõde kuskil vahepeal, mis tähendabki, et mõõdukal tarbimisel ei juhtu midagi. Toorsuhkru manustamist suurtes kogustes tasub vältida, kuni pole täpselt teada, kuidas mittetäielikult puhastatud ehk rafineerimata roosuhkur organismile mõjub. Kohviku Moskva peakokk Raimo Laid leiab, et tavalise valge suhkru alternatiivid on naturaalsemad ja seega kindlasti tervislikumad. Põhjus, miks neid seni vähe kasutatakse, on nende kõrge hind. «Tavaline valge suhkur on odavam ja seda on toitudes lihtsam kasutada,» sõnab ta. «Ka minu köögis on see ikkagi põhiline suhkrusort.» Aga kui hind rolli ei mängi, soovitab ta teatud toitudes kasutada vahelduseks teistsuguseid magustajaid. Eriti väärivad katsetamist omapärase mekiga pruunid suhkrud. Anne Põder Ettevaatust! Valge suhkur pole alati asendatav Toorsuhkrute maitse ja lõhn on tugev ja eriline. Neid ei või kasutada igas olukorras valge kristallsuhkru asemel ega ka suurtes kogustes, vaid ainult roogade maitsestamiseks ja väikestes kogustes. Tainaküpsetistes ei maksa iial hakata omal algatusel valget suhkrut pruuniga asendama, sest selle tulemuseks on enamasti täielik ebaõnnestumine. Küpsetistes on valgel suhkrul nimelt täita oluliselt laiem ülesanne kui pelk magustamine. Allikas: «Kodukoka tarkuseraamat», Maire Suitsu Millist magustajat kus kasutada? Vahtrasiirup on pruunika värvusega ja valmistatud vahtramahlast vee väljaaurutamise teel. Sobib hästi magusatesse kastmetesse. On eriti hõrk brüleekreemi lisandina ja juustudega. Ameeriklased ja kanadalased söövad seda ohtralt pannkookide ja jäätisega. Vermonti Kanada vahtrasiirup, 250 ml Hind: 105.00 Mesi on naturaalne magustaja, mis sobib suhkru asemel igasse toitu. Naturaalse mee tervislikkuses ei kahtle vist küll keegi. Sobib nii kookidesse ja küpsetistesse kui ka soolaste roogade maitsestamiseks. Suurepärane soojade jookide magustaja. Küpsetistes ei tohiks kogu suhkrukogust meega siiski asendada, sest suhkur toimib ka taina kergitajana, mesi mitte. Küll aga seob mesi hästi niiskust ja küpsetised säilivad tavapärasest kauem pehmed. Lainemäe talu mesi, 500 g Hind: 59.90 Melassisuhkur on kõige tumedama värvusega toorsuhkur. Tekstuurilt pehme ja peeneteraline, maitselt tugevalt kara­melline. Sobib ideaalselt jõulukookidesse ja -pudingitesse, puuviljakookidesse ja pirukatäidistesse. Võib kasutada ka tšilli- ja karriroogade ning grill- ja bolognese-kastmete maitsestamisel. Tate Lyle’i tume melassisuhkur, 500 g Hind: 24.90 Fariinsuhkur on Eestis kõige kättesaadavama hinnaga pruun suhkur, mis on saadud tavalise valge suhkru kristallide uuestikatmisel tumeda siirupiga. Fariinil on eriline aroom ja tugev karamelli maitse, mis sobib hästi kookidesse ja piparkookidesse. Kasutatakse ka soojade ja külmade jookide, piima, jogurti, pudru ja helveste maitsestamiseks. Fariinsuhkur tugevdab grilltoitude aroomi, samuti sobib lisandiks vormi- ja pajaroogadele. Dan Sukkeri fariinsuhkur, 500 g Hind: 21.50 Viinamarjasuhkur ehk glükoos on väga peeneteraline, tuhksuhkrut meenutav valge suhkur, mis imendub verre kiiresti ja on inimaju peamine toit. Magususelt on puuvilja- ja tavalise lauasuhkru järel kolmandal kohal. Sobib hästi suhkrusiirupi valmistamiseks. Vedelal kujul on väga kleepuv ja magus, mistõttu tasuks seda alati veega segada. Müller’si viinamarjasuhkur, 500 g Hind: 17.90 Puuviljasuhkur ehk fruktoos on peene­kristalliline, valge ja väga magus – tavalisest suhkrust poolteist korda magusam. Pole organismile kohe omastatav, imendumine toimub alles maksas. Sobib hästi tavalise suhkru aseaineks kõigis külmades ja kuumades toitudes. Pruunistub kuumuse toimel kiiremini, mistõttu tuleb selle kasutamisel temperatuuri umbes 25 kraadi võrra langetada. Koguseliselt tuleb fruktoosi toidule vähem lisada. Fruisana fruktoosisuhkur, 500 g Hind: 32.90 Demerara on krõmps, keskmist suurust teraga, kuldselt pruun ja nõrga karamellimaitsega erikvaliteediline toorsuhkur. On üks tervislikumaid tavasuhkru alternatiive, sest sisaldab ka kaltsiumit, fosforit, rauda ja kaaliumit. Sobib hästi tortidesse, kookidesse ja küpsetistesse; jäätise, jogurti ja värskete puuviljade ning loomulikult tee ja kohvi magustamiseks. Dan Sukkeri Demerara suhkur, 500 g Hind: 22.90 Muscovado on väga tugeva koorekaramelli maitsega, tumepruuni värvusega, pehme ja peeneteraline rafineerimata roosuhkur. Seda kasutatakse kookides, pudingites, kreemides, šokolaadi-, kohvi- ja kakaomagustoitudes, aga ka vürtsikates kastmetes ja tugevamaitselistes marinaadides. Sobib ka soojadesse jookidesse.