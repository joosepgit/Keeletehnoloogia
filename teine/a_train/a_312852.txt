arvamus.postimees.ee	 «Kui sa räägid patsiga poistega, noorte firmajuhtidega, arstidega või kellega tahes, (siis kurdavad nad, et – toim ) me arutasime seda ja teist, aga keegi ei kuule. Meil ei ole võimalust seda kusagil teoks teha, mida peame selles ühiskonnas õigeks,» kirjeldas Lauristin olukorda. «Kui see ärgas vaim tunneb järjest enam, et teda valitseb mitteärgas vaim, siis siit võib tekkida teatud energia. Aga siis tekib ka küsimus, et kuidas see energia saab endale selllise väljapääsu, et ühiskond ei lagune, vaid demokraatia areneb edasi.» Lauristin tunnistas, et on isegi mõnikord mõelnud, et Eesti valimissüsteemi tuleb muuta. «Raputus saab tulla ka nii, et me raputame seda kasti korra nii, et seal peab hakkama muutusi toimuma. Et need samad ärksad hääled, kes praegu ei näe mõtet ega võimalust, hakkaksid tundma, et kuskil on jälle lõõrid lahti ja uksed paokil.» Näiteks saaks muuta valimissüsteemi majoritaarseks või siis anda kodanikeühendustele õigus valimistel parteidega konkureerida, pakkus Lauristin võimalikke mõttesuundi. Ta ütles, et valimissüsteemi ei pea muutma kohe, küll aga võiks selle üle arutleda. «Midagi peab tegama, et aken läheks lahti.»