www.naisteleht.ee	 Tegelikult valis juhendaja aga väga mõistliku tempo. Siljale oli suureks abiks pulsikell, mis aitas õiget rütmi saavutada. «Vaikselt grupis koos teistega sörkides ei tekkinud mul kordagi allaandmise tunnet või tahtmist viriseda.» Kõige rohkem oli Silja sõnul kasu tehnika parandamisest. Treener Peeter Karask märgib, et Silja peamine viga oli jalgade töös nagu paljudel teistelgi omal käel harrastajatel. Seetõttu üritab Peeter selgitada õige jooksutehnika põhitõde: «Äratõuke lõppedes, kui algab n-ö lennufaas, muutub äsjane tõukejalg hoojalaks, maha asetatud hoojalg aga tõukejalaks. Kõigepealt puudutab maapinda pöia esimene osa, seejärel laskutakse tervele tallale. Maandumisel tuleb jalg maha panna veidi põlvest kõverdatult, nii et hetkeks langeb keharaskus tervele tallale. See aitab pehmendada lööki jala kokkupuutel maapinnaga.» Teise Silja eksimusena toob Peeter välja selle, et ta hoidis õlavöö ja käed jäikadena. Selle tulemusel, ütleb Peeter, kerkivad õlad üles ja jooksu efektiivsus langeb ning tagajärjeks võivad olla õlavöö- ja kaelapinged. Jäikuse vältimiseks tuleb jooksutreeneri sõnul pidevalt jälgida oma kehaasendit, kuni tekibki harjumus õiges asendis joosta. Peeter kiidab, et Silja õppis kiiresti õige tehnika kasutamise ja sai sellega super hästi hakkama, mistõttu on tema edaspidised jooksuringid tunduvalt tõhusamad. Siljagi tunnistab, et tegelikult oli alguses päris keeruline kõigest aru saada ja pikalt jooksmine võttis ikka võhmale. «Aga siiski täitsa mõnus oli. Esiteks suudan nüüd jälgida oma jooksutehnikat, teiseks tean, kuidas lihaseid enne ja pärast trenni korralikult venitada-lõdvestada. Ja jooksutrenni läheksin hea meelega uuesti, sest peale seda on mõnusam omal käel sörkida küll.» Triin Raestik Kellele sobib? Peetri juures käivad ühes trennis nii tugevad sportlased, kes jooksevad näiteks 10 kilomeetrit 36 minutiga, kui ka üsna algajad. Rivist mahajäämist ei maksa aga karta, sest kogu grupp sörgib rahulikult koos, kuna vastupidavust peavad suurendama ka edasijõudnud. Vajadusel tehakse pause pulsi tasakaalus hoidmiseks. «Treeningutel on tegelikult väga hästi näha, et madala pulsiga joosta on edasijõudnutele isegi suurem väljakutse kui algajatele.» Kui sulle jooksmine kohe üldse ei meeldi, siis MyFitnessi valikus on ka kepikõnni-, ratta- ja rulluisutreeningud. Treener Peeter soovitab Ära unusta soojendust! Korralik soojendus häälestab keha suurt koormust vastu võtma ja vähendab traumaohtu. Hinda võimeid õigesti! Sageli kipuvad iseseisvad jooksjad oma võimeid valesti hindama. Seetõttu joostakse kõrge pulsiga, mis viib treeningu anaeroobsesse faasi ja vastupidavuse trenn jääb puudulikuks.