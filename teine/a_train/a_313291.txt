www.advent.ee	 Ida-Indoneesia piirkonna Seitsmenda Päeva Adventkoguduse juhid annavad teada, et valitsuse püüdlused lõpetada rohkem kui kolm aastat kestnud religioosne ja etniline vägivald Maluku provintsis, pole andnud soovitud tulemusi. Lõuna Sulawesis, Malinos toimunud kahepäevased rahuläbirääkimised kristlaste ja moslemite vahel seadsid eesmärgiks lõpetada sektantlikud võitlused, mis on tapnud juba 10 000 inimest, hävitanud tuhandeid kodusi ja kirikuid ja sundinud kümneid tuhandeid inimesi ümber asustuma. Ida-Indoneesia Adventkiriku president Reinhold Kesaulya peab leppimispüüdeid Malinos suurepärasteks, kuid lisab, et garantiid rahu tagamiseks külades ei ole. "Olen kindel, et rahu saavutataks siis, kui Malino meeskond käiks läbi kõik külad ja kutsuks kokku kõik inimesed. Nii kaua, kui oht püsib, on adventistidel soovitatud mitte tagasi pöörduda oma küladesse." Jaanuaris külastas Kesaulya koos kohalike adventistide grupi ja politsei ohvitseriga Poso piirkonda. "Nägime ja filmisime mahajäetud külasi. Meie kirikud Saatu ja Tangkura külades olid maha põletatud. Tee, millel sõitsime, oli samuti nii tühi, et kohtasime vaid paari sõidukit. Poso linnas domineerib Islami usk ja vastavalt seadusele kannavad naised ja tüdrukud nägude ees loori." "Täname Malino valitsust Poso kristlaste ja moslemite vaheliste rahuläbirääkimiste eest. Oleme neile väga tänulikud suurte jõupingutuste eest ühendamaks Poso inimesi," räägib Kesaulya. Viimase sõnul julgustab valitsus vägivalla hirmus põgenenuid naasma oma küladesse ja pakub võimalust ehitada üles konfliktis hävitatud majad ning kirikud. Vaatamata rahuläbirääkimistele on Kesaulya meelest kristlastel siiski vara Poso küladesse naaseda. Ta viitab riisi ja kakao põldudele,mis kuulusid Advent koguduse liikmetele ja on nüüd leidnud uued omanikud. Samuti jätkub vägivald religioossete vähemuste suhtes. "Hommikul vara, enne kui jõudsime Pososse, tapeti üks külaelanik," räägib Kesaulya "Uudis jõudis meieni peale Posost lahkumist. Peale koosolekut pommitati kirikut Palus. Üks rahuläbirääkimiste delegaat arreteeriti politsei poolt kui provokaator." " Kes hoiab ära edaspidised põlengud ja tapmised?" küsib Kesaulya "Me ei saa garanteerida oma inimeste turvalisust nendes väikestes külades, mis on kaugel Malinost. Usun, et ainult Jeesus Kristus võib tuua igavese rahu inimeste südametesse." Tuhandete sektantlikus vägivallas tapetute hulgas on olnud vähemalt 15 adventisti, hävitatud on 12 adventkirikut.