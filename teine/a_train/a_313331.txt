arvamus.postimees.ee	 «Ega ööistungid raha juurde tekita,» ütles eelmise nädala telesaates üks valitsusliidu poliitik, keda oli saadetud kaitsma järgmise aasta riigieelarve projekti. Tema ülesanne oli meile maha müüa maailm, kus tuleb kõigega leppida. Leppida eelarvega, mis laseb elektri hinnal hüppeliselt tõusta, kus raha õpetajate palgatõusuks on poole vähem kui ametlikes teadetes väidetakse ja mis sisuliselt tõmbab kriipsu peale katsetele tagada Eesti kooliõpilastele tasuta koolitoit. Ööistungid on riigikogu vastutustundliku osa relv eelarve vastu. REKLAAM Kui midagi ei tehta – ja see paistabki olevat vastutavate ministrite Andrus Ansipi, Jürgen Ligi ja Juhan Partsi kavatsus –, tõuseb elektri hind uuest aastast vähemalt viiendiku jagu. Elektri hind koosneb viiest osast, suurt osa hinnast määravad valitsusliidu maksuotsused. Näiteks on elektriaktsiis Eestis mitu korda kõrgem kui Euroopa Liidu miinimummäär. Aktsiisid on riigikogu otsustada ja kui need ei vasta muutunud oludele, tuleb neid muuta, mitte käsi laiutada. IRLi poliitikutel on hea võimalus ühineda riigikogus Keskerakonna ettepanekuga langetada elektriaktsiisi 4,5 korda ja viia mingilgi määral ellu oma lubadus kodukulusid alandada. Ööistungid on ka selleks, et vähendada toasooja käibemaksu ja langetada seeläbi küttekulusid. Senine toasooja käibemaksu abil riigikassa täitmine on üks jõhkramaid valikuid maksupoliitikas, sest seda peavad maksma paljud sellisedki inimesed, kelle tulud on väga väikesed. Soovime langetada toasooja käibemaksu 20 protsendilt üheksale. Vastutustundlik riigikogulane ei saa leppida sellega, et valitsus lubab tõsta õpetajate alampalkasid 11 protsenti, kuid tegelikult suureneb selleks ette nähtud raha vaid viis ja pool protsenti. Haridusministeeriumi soovitus koolidele raha senisest sihipärasemalt kasutada tekitab mulje, nagu oleks seni koolielus käinud vaid üks priiskamine. Me ei saa toetada eelarvet, mis täidab vaid osa lubadustest ja ülejäänu lükkab omavalitsuste ja koolide kraesse. Üks ööistungite eesmärke on kaitsta 2006. aastal jõustunud tasuta koolitoidu süsteemi. Riigi toetus koolitoidule on jäetud samaks, 78 sendile päevas, ehkki elukallidus on edasi liikunud. Ööistungid on meie protest sellise tundetu poliitika vastu, mis põrgatab üha rohkem kohustusi lapsevanemate või koole pidavate linnade ja valdade kaela. Meie ettepanek on tõsta koolitoidu toetus ühele eurole päevas. Kas Keskerakonna korraldatud ööistungid suudavad pidurdada elektri hinna tõusu, kodusooja kallinemist, tasuta koolitoidu kadumist ja tagada õpetajatele lubatud palka? Me püüame, sest «asendamatute valitsuse» toimetamisi vaikides vaadates võtaksime ka ise vastutuse. Seepärast pidurdame järgmise aasta eelarvet igal võimalusel ja loodame abi teisteltki vastutustundlikelt riigikogulastelt.