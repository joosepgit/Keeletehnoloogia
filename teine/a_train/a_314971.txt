www.naisteleht.ee	 Amsterdami võib õigustatult pidada maailma üheks värvikamaks ja intrigeerivamaks linnaks. Mida iganes te otsite, võite olla kindel, et siit te selle leiate. Lilled Amsterdam on kui muinasjutulinn. Kes poleks kuulnud kirevatest lilleturgudest, mis lihtsalt kutsuvad ostma, isegi kui neid õisi turistina kuskile panna pole. Kanalite äärde võib end jalutama unustadagi, piiludes samal ajal nende ellu, kelle koduks sealsamas loksuvad paatmajad. Veesõidukitest elamud näevad välja nagu tavalised väikesed majad: aknalaudadel lilled ja tillukese värava ees värviline kolmerattaline. Liiklus Niiviisi uneledes ei tohiks siiski kaotada valvsust. Tänu kanalitele on kesklinna autoliiklus vaiksem kui nii mõneski teises paigas. Populaarseim sõiduvahend on konkurentsitult jalgratas. Seega ei pea muretsema kihutavate masinate, vaid hoopis uljaste jalgratturite pärast! Ööelu Hämaruse saabudes süttivad linna sadadel sildadel värvilised tuled, mis veepinnalt vastu helgivad. Arvatavasti saabub just nüüd hetk, mil avastate Amsterdami teise külje: ööelu. Esimene märksõna võiks olla Punaste Laternate tänav. Ehk arvate, et selle leidmine nõuab vaeva ning kangialuste läbimist. Tegelikult mitte: see asub linna keskel ja on samasugune piirkond nagu iga teinegi, ainult et suurtel valgustatud vaateakendel pakuvad end napis riietuses naised – blondid ja brünetid, mustad ja valged, pikad ja lühikesed. Lisaks prostitutsioonile on Hollandi võimud seaduslikuks teinud ka arvatavalt vähem ohtlike narkootikumide tarbimise. Kesklinnas on kümneid coff eeshopp’e, mille menüüst võib leida niisuguseid «delikatesse» nagu hašiš ja marihuaana. Amsterdami on nimetatud maailma vabameelseimaks linnaks. Seda tõestab ka fakt, et ühe vihmavarju alla pugenud käest kinni jalutavad geipaarid pole seal mingi haruldus – linna keskel on isegi monument homoseksuaalidele. *** Toit: rijsttafel Amsterdamis tasub kindlasti ära proovida rijsttafel. See tõlkes riisilauda tähendav roog pole siiski hollandi rahvustoit, vaid pärineb algselt Indoneesiast. Aga et Amsterdam on nagu üks õige sadamalinn tõeline rahvaste paabel, siis pole mõtet rijsttafel’i pärast kohe mõnele Indoneesia lennule piletit ostma tõtata. Rijsttafel’is on riisist alusele kuhjatud igasuguseid toiduaineid – eesmärgiks on segada palju erinevaid maitseid. Kahtlusteta aga on Amsterdami kõige kuulsamad «suupisted» igat liiki seened ja kanepikoogid... Jook: õlu, ja mitte ainult Heineken Holland, aga eelkõige Amsterdam on üsna tuntud õllekultuuri poolest. Muuseas, Holland püsib maailma õlleeksportijate tipus: Amstel, Breda, Grolsch, Oranjebook – kõik humalajoogid pakuvad omamoodi maitseelamust. Raamat: «Maga!» Annelies Verbeke «Maga!» on kindlasti viimaste aastate veidraim hollandi teos. Äsja sai see ka eesti keelde tõlgitud. Lugu on pentsik, kuid mitte pentsikum kui Holland ise. Lugu räägib noorest naisest Mayast, kes kannatab unetuse all. Ta proovib kõike, et saaks kas või tunnigi magada. Sõprade ja spetsialistide nõuannetest ega videoteraapiast pole aga olnud abi. Kui armastatu lõpuks Maya maha jätab, sest too on täiesti kontrollimatu, kaovad tal kõik pidurid. Näiteks käib Maya öösiti inimesi üles ajamas, puhtalt frustratsioonist. Parim raamat, et end pisut kaootilise Amsterdami lainele häälestada. Kuidas Amsterdami saab? Tallinnast Amsterdami saab KLM Royal Dutch Airlinesiga. Sellest odavamaks võib osutuda Finnairi lend Helsingist või reis EasyJetiga üle Berliini või Londoni – ühe suuna pileti puhul peaks arvestama siiski umbes 1400 krooniga. Linnapuhkusi Amsterdamis aitavad korraldada kõik suuremad reisibürood. Puhkuse- ja kultuurireise gruppidele tehakse enamasti kevadisel tulpide õitsemise ajal. Nädalase reisi hind algab lennureisi puhul 9000 kroonist. Ühekohalise hotellitoa võib kuulsal Punaste Laternate tänaval saada juba 25 euro eest; pisut soliidsemas piirkonnas tuleb toa eest välja käia vähemalt 60 eurot, kahekohaliste tubade hinnad algavad 125–150 eurost.