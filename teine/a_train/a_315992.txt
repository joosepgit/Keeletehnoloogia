www.naisteleht.ee	 Plussid ja miinused Lõpuks matile liikumatult lebama jäädes, nendivad naised siiski, et kava oli täitsa tõhus. Aga seda eelkõige harjutuskordade tõttu — kui iga harjutust ikka 30 korda teha, küll siis ka kõhulihased tugevaks saavad. Samas hoiatab Monica, et algajale käib selline korduste arv tõenäoliselt üle jõu, aga et sama tõenäoliselt ei taha keegi alla anda, võidakse endale liiga teha. Miinuseid leiavad treenerid selles kavas veelgi. Monica arvates on harjutused liiga ühekülgsed: põhikoormuse saavad kõhu sirgestajalihaste ülemine osa, kõhu põikilihastele ei pöörata kaugeltki samaväärset tähelepanu. Teab mis hea mõte pole ka kõigi harjutuste selili maas sooritamine. Kava saaks kohe palju intensiivsem, kui osa harjutusi tuleks teha näiteks toenglamangus. «Liigselt on ka selliseid harjutusi, mille sooritamise ajal on pea toestamata. Käed ei peaks rindkeretõstete ajal olema päris kuklas, palju efektiivsem on, kui sõrmeotsad toetavad pead külgedelt,» õpetab ta. Kui kaelalihaseid ei pea eriti pingutama, siis saab nõutav arv kordusi tehtud kergema vaevaga. Algajail treenijal tuleb ettevaatlik olla harjutustega, kus peab langetama ja tõstma sirgeid jalgu. Sest kui sa neid tehes ei suuda selga korralikult maas hoida, võid endale hea asemel halba teha — selg võib haigeks jääda. Lisaks rõhutavad treenerid, et kuigi kava keskendub kõhulihastele, peaks selle lõppu tegema ka mõned harjutused seljalihastele. Head on näiteks toengpõlvituses vastaskäe ja -jala tõsted ning kõhuli nn Pilatese ujumine. Üks oht aga varitseb kõigi internetitrennide juures: kuna treeneri valvsat pilku peal pole, ei osata adekvaatselt reageerida valuaistingutele. Näiteks seljavalu annab Monica sõnul märku, et harjutust tehakse valesti, valu kõhulihastes näitab aga hoopis head pingutust. Käega rehmata, et ah, trenn peabki valus olema, siis see mõjub, ei tohi. Ära järgi pimesi! «Iseenesest on ju tore, kui sellised videod motiveerivad treenima, kuid kindlasti ei tohi kõike pimesi uskuda,» ütleb Monica. Ta soovitab enne mis tahes treeningu juurde asumist järele mõelda, kas su füüsiline vorm on ikka vastaval tasemel. Näiteks kipuvad paljud pidama vajalikuks kõhulihaste treeningut, kuigi tegelikult tuleks neil teha hoopis üldfüüsilist trenni, et kõhult üleliigsed kilod kaoksid. Nii et kel kogemusi napib, see liitugu ikka mõne treeninggrupiga. Näiteks Arigatoski leiab eritreeninguid, kus keskendutakse eraldi kõhule ja seljale. Triin Raestik