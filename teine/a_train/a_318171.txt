www.naisteleht.ee	 Kui tahad oma koju tuua pisut värvi ning omapära, siis piilu, mida uut ja huvitavat on pakkuda Eesti noortel kunstnikel. Oleme sinu jalavaeva vähendanud — palun, astu neil lehekülgedel sisse poodi Hõng. Varem Tallinnas Telliskivi tänaval asunud kauplus on kolinud nüüd kesklinna, Kunderi ja Laulupeo tänava nurgale, kuid pakub endiselt Eesti noorte disainitud ning redisainitud mööblit, huvitavaid sisustuselemente ning nipsasjakesi. Hind ei käi ka üle mõistuse. Noor kunstnik Merle Vinnal, kelle lambid on osutunud Hõngu külastajate seas ülipopulaarseks, ei jõua poe pidajaid Margit Roosaart ja Reili Evartit ära kiita. «Sattusin sinna poodi täiesti juhuslikult. Seal oli nii palju lahedaid asju müügil ja otsustasin oma lampe ka pakkuda.» Merle asjad läksidki kaubaks — talle endalegi on üllatus, et müük nii hästi läheb. «Selles suhtes on Hõngu pidajad ikka väga lahedad, et alati kui oma ideedega kimpus olen, saan neilt nõu — nad kohe oskavad soovitada, kuidas edasi minna.» Noorele kunstnikule on ju tagasiside äärmiselt vajalik. «Käin seal poes päris tihti lihtsalt vaatamas, mida teised on teinud ja seal tekib jälle uusi ideid.» Sisekujundaja Ester Penjam, kes rikastab poe valikut taaskasutatavatest materjalidest valmistatud lampidega, ütleb, et tegu on Eestis täiesti ainulaadse poega. «See on noortele tegijatele ülimalt hea võimalus ennast näidata,» kiidab ta. «See on väga kinnine ringkond, kelle asju galeriides müüakse, ja kui sul tuntud nime ei ole, siis on väga raske sinna ringkonda sisse saada.» Aga et sinu asju Hõngus müüdaks, ei pea sa olema tuntud, piisab ka sellest, kui oled lihtsalt andekas. Kuidas sellise poe idee sündis? Mõne aasta eest Prantsusmaal reisides avastas Margit Roosaar Bordeaux’st sarnase poe ning teadis kohe, et Eestisse on ka üht sellist vaja. Mõeldud, tehtud. Ülemöödunud aasta detsembris tegid nad sõbranna Reiliga kaupluse uksed lahti. Kõige lahedam on kahe noore naise poe puhul see, et väga palju mööbliesemeid on siia sattunud otse teatrilavalt, näiteks mõnest muusikalist. Margit on töötanud Eesti suurtes teatrites ja olnud peaaegu kõigi suuremate muusikalide lavaletoomise juures. Näiteks võimas tammelaud, millel seisab kassaaparaat, pärineb ooperist «Elu kuu peal», ning mustad toolid, mida poes kasutatakse lillepostamentidena, on laval oma osa täitnud muusikalis «Hüljatud». Aga kõige rohkem tõmbavad poes tähelepanu meie enda noorte kunstnike valmistatud asjad. Seepärast Margit kutsubki kõiki andekaid tegijaid: «Tulge julgelt meie poodi oma tooteid pakkuma!» Kristiina Genno