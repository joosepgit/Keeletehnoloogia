www.bioneer.ee	 Looduses liikumine ja hobidega tegelemine - näiteks fotografeerimine - tekitab positiivseid emotsioone. Foto: Katrin Lipp Me kõik teame, et tänapäeva elutempo on stressirohke. Paljud meist igatsevad rahu ja turvatunde järele. Kuid mis on rahu meie jaoks? Mis tekitab rahu? Üheks rahu allikaks võivad olla hobid. Ole alati avatud rahule, ilule ja rõõmule, mis meid ümbritsevad. Mõned meist on haavatavamad, kui teised. Kuidas on lood sinuga? Mis sind haavab? Mis tunne sul siis on? Kindlasti ei meeldi meile inimesed, kes teadlikult teisi haavavad ja tüli norivad. Ära ise ka selline ole. Kuidas mõjuvad sulle agressiivsed inimesed? Ilmselt samuti ebameeldivalt. Ebameeldivused tekitavad stressi ja stressi tagajärjel tekivad foobiad, paanikahood, ärevus, unetus, liigsöömine või anoreksia. Kaitse oma psüühikat Esimene samm psüühilise kaitse poole on ennast tugevdada. Teine samm on tegeleda meeldivate asjadega. Näiteks hobidega. Saa eneseteadlikuks – tea, milline oled ja mis sulle meeldib. Keskendumine, jooga ja positiivne suhtlemine aitavad. Palju tundeid antakse edasi kehakeeles, oska neid tähele panna. Võta mingi poos ja las teised inimesed arvavad ära, mida sa tunned või millest mõtled. Paljude jaoks tekitab pinget ja stressi inimeste ees esinemine. Harjuta seda peegli ees ja proovi jääda rahulikuks. Kuidas on lood sinuga? Kodu peaks olema koht, kus saab ennast vabalt tunda ja koguda positiivseid emotsioone. Kuidas on sinuga? Kas kodu pakub sulle naudingut? Paljudele mõjuvad hästi koduloomad, olenevalt sellest, kes kellele meeldib. Hästi mõjuvad nii tööl kui ka kodus kalad, koju sobib ka kass või koer hästi. Kuidas sulle mõjub koduloom? Samuti mõjuvad hästi elusad toalilled, mis ühtlasi ka puhastavad õhku. Sageli segavad meie elu halvad tunded, millega on raske toime tulla. Halbadeks tunneteks võivad olla näiteks kadedus ja viha. Usalda sellisel juhul oma sisetunnet ja püüa halba tunnet tekitavatest inimestest või olukorrast eemalduda. Seda kasvõi mõttes, kui füüsiliselt pole võimalik. Ära suru oma isiksust alla. Proovi ennast võimalikult paljude külgede pealt tundma õppida. Proovi ennast mõne sõnaga kirjeldada, polegi nii kerge, eks ole? Mis võib veel psüühiliselt hästi mõjuda? Vesi tekitab positiivseid emotsioone, samuti elav tuli. Tee näiteks kaminasse tuli ja vaata seda. Kui sul kaminat ei ole, siis sama efekti saab, kui süüdata küünal. Proovi võimalikult palju looduses viibida, tee näiteks kepikõndi või jookse, kuula linnulaulu, imetle lilli, fotografeeri. Ole puude läheduses ja jaluta sageli pargis või veel parem – metsas. Liikumine on tervislik, eriti vabas looduses. Haistmine on meeltest kõige primitiivsem ja lõhn mõjutab ajutüve ning võib kiiresti tuju tõsta. Hea on rutiin – ta hoiab sind, andes su elule raamistiku. Kui saad rutiini paika, hakkad paremini sööma, treenima, lõdvestuma ja magama. Kas sul on rutiin? Muidugi peaks rutiin olema paindlik, aga katkestused võiksid olla siiski ajutised. Kujunda välja oma elustiil. Elustiil koosneb sinu elu tüüpilistest tegevustest Oluline on korrastatus: leia päeval aega lõdvestumiseks või koguni treeninguks. Hoia kodu puhas ja korras, see soodustab positiivse energia tekkimist ja võimaldab selgelt mõelda. Jäta osa päevast aega iseendaga tegelemiseks – näiteks vanniskäiguks, juuksuri juures käimiseks või kosmeetiku külastamiseks. Hoolitse elu pisiasjade eest, siis lahenevad suured küsimused iseenesest. Joo rohkesti vett – soovitav on kaheksa klaasi päevas. Vesi värskendab ja puhastab sind füüsiliselt. Kas sa jood piisavalt vett? Ära unusta treeningut. Kui kiire ka su elutempo poleks püüa aega leida treeninguks. See kiirendab ainevahetust ja tagab hea enesetunde. Leia endale treening, mis sulle kõige rohkem meeldib ja korralda oma elu nii, et see sinna mahuks. Uni on väga oluline Luba endale piisavalt uneaega. Õpi kiirest lõdvestuma, näiteks öeldes „aom“ mitu korda järjest. Kui sul tekib päeva jooksul pingelisi olukordi, siis võta aeg maha ja mine kuhugi, kus saaksid rahulikult, segamatult keskenduda. Samuti on oluline rahulik õige hingamine. Lihtne kuid tõhus hingamise harjutus on järgmine: hinga sisse, loe neljani. Hoia hinge kinni, lugedes neljani ja hinga sügavalt välja, lugedes kaheni. Lõdvestu kindlatel kellaaegadel, tehes sellest endale mõnus rutiin. Kujutle midagi meeldivat. Kujutlemisel on suur mõju inimorganismile. Väga hästi mõjub maitsev söök, mis on kenast kaunistatud. Positiivne mõtlemine on elu alus Näe kõiges võimalikult palju head. Tee komplimente ja oska neid vastu võtta. Püüa leida endale tegevust ja tee kasvõi natuke, kui tuju pole. Naerata endale ja kiida ennast. Kirjuta iga päev kolm head asja, mis sul selle päevaga seostub. Pea päevikut. Suhtle sõpradega telefoni teel või veel parem – ole otsekontaktis. Naera võimalikult palju, eriti koos sõpradega. Luba endale iga päev midagi meeldivat ja kord nädalas midagi suuremat. Proovi näha kõiges ainult head ja jäta see endale meelde, et teine kord oma kujutlustes see taastada. Mõtle näiteks, et töökaotuses on see hea asi, et ei pea vara tõusma.