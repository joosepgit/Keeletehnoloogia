www.bioneer.ee	 23. juunil algusega kell 20 peetakse esivanemate tavade vaimus Intsikurmu pargis Põlva linna leedotuld. Pidu on karske ja rõõmus, seal pole kauplemist ega grillimist ning inimesed on oodatud kogu perega alates lastest kuni vanainimesteni. Kõlab rahvalik muusika, tutvustatakse vanu tavasid ja mängitakse rahvamänge. Et leedotuli oleks ikka päris, paluvad korraldajad kaasa võtta oma sööki ja mittealkohoolseid jooke ning tule jaoks kasvõi ühe raokese. Mõistagi on leedotuli tasuta. Pidutuju loovad laulu ja pillimänguga pärimusmuusikud Anu Taul, Lauri Õunapuu, Tarmo Noormaa, noored lõõtsamehed Toomas Ojassaar, Hendrik Hindrikus ja Margus Priks ning Heino Tartes ja sõbrad. Õhtut juhivad ja mänge korraldavad Urve Järg ja Ilmar Tagel. Paljud kindlasti küsivad, et miks leedotuli ja kuhu jääb meile nii tuttav jaanituli. Tänavu toimuv Põlva linna leedotuli on täitsa teistmoodi ning lähtub meie esivanemate tavadest. Korraldajad loodavad, et tulele tulijad ei tule sinna tarbijana kaks kätt taskus, vaid julgevad ja tahavad ise peo loojad ja osalised olla. Leedotulel ei ole grillimist ega müümist-ostmist. Milline saab olema joogi- ja toidulaud, sõltub meist kõigist, kes tulele tulevad. Nii nagu muiste, valmistame ja toome võimaluste piires toidud ja joogid ise kaasa. Leedopühal on põhirõhk piimast saadud toitudel. Jookidest on lubatud vaid koduõlu, kali, mahlad ja morss. Korraldajad hoolitsevad selle eest, et kaasa toodud toit ja jook läeks ühisele peolauale. Kutsutakse üles nii koduse söögi tegijaid kui koduõlle ja kaljameistreid tulema välja oma meistriöödega, et üheskoos muuta meie kõigi ühine leedotuli veelgi mõnusamaks.