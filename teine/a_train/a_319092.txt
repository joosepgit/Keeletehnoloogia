arvamus.postimees.ee	 Pevkur: parim narkoennetus on piiri sulgemine «valgele hiinlasele» Reformierakonna juhatusse kuuluv sotsiaalminister Hanno Pevkur leidis oma erakonna nimel narkosurmade suurt arvu kommenteerides, et parimaks ennetustööks oleks fentanüüli ehk «valge hiinlase» Eestisse toomise tõkestamine. REKLAAM «Narkosurmadele hinnangu andmisel tuleb eelkõige vaadata nende surmade tagamaid. Kahjuks on nii, et Eesti narkosurmade valdavaks põhjuseks on fentanüüli ehk nn «valge hiinlase» üledoosid,» tõdes Pevkur. Minister rõhutas, et fentanüül on sadu kordi kangem narkootikum kui näiteks heroiin. «Tõsi on see, et parim uimastiennetus on selline uimastiennetus, kus narkootilisi aineid turule ei jõua. Samas ei ole ükski riik maailmas sellega veel hakkama saanud. Seetõttu tuleb leida parim tasakaal ennetusele, ravile ja karistuspoliitikale suunatavate vahendite vahel,» rääkis Pevkur. Konkreetsete meetmete osas on tema sõnul palju võimalikke tegevusi. «Enne kui minna karistuspoliitika muutmise juurde, tuleks eelkõige tugevdada piirikontrolli – fentanüül jõuab Eestisse peamiselt Venemaalt – samuti saab tõhustada haridusvaldkonna panust noorte teadlikkuse tõstmisel,» tõi ta näiteks. Pevkur tõi välja, et valitsuse juures moodustati aasta alguses uimastiennetuse komisjon, mille esimesel koosolekul arutati elupäästva võimalusena ka naloksooni kasutamise reguleerimist. Sotsiaalminister rõhutas lõpetuseks, et narkosurmade ja narkootikumide tarvitamisega seonduvad tegevused ei saa olla hoogtöökorras tehtavad, vaid peavad olema eri valdkondade ühine koordineeritud tegevus. Eelmisel aastal tuvastati Eestis 133 narkosurma ja uimastiseire keskuse juhataja Ave Talu sõnul on meil umbes 14 000 süstivat narkomaani.