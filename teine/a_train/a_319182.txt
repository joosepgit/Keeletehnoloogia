arvamus.postimees.ee	 Ametialane künism Kuigi sotsiaalminister Maret Maripuu ja kogu tema ametnikkond on kinnitanud, et need, kel tarvis, ikkagi saavad pensioni tasuta koju, tuleb välja, et see on järjekordne vale. Sotsiaalkindlustusameti töötajate kirjavahetus (vt PM 15.01) näitab, et ametnikud said korralduse võimalikult paljudele pensionäridele raha kojukandest keelduda. Selline asjaajamine näitab, et sotsiaalkindlustusamet vajab korraliku verevahetust. Ühe allüksuse peadirektori vahetamine pole siin mingi teema, jutt käib kogu ladviku pädevuse ülevaatamisest. Sotsiaalkindlustusamet pidanuks ju olema see, kes ministeeriumile teatab, et sellisel viisil ei saa tuhandete pensionide kojukande üle otsustada. Selle asemel arutavad aga ametnikud, kuidas võimalikult vähestele inimestele pension koju kätte toimetada. Vähe sellest, inimesi kavatsetakse isegi ähvardada, et kes tulevaks kuuks ei vasta, see pensioni ei saa. Selline suhtumine on ennekuulmatu. Sotsiaalkindlustusameti ametnikud näivad empaatiavõime täiesti unustanud olevat. Reformierakonnal aga ei tasu nüüd hakata ühest-kahest peadirektorist patuoinaid tegema. Nende ametnike paljastunud künism näitab veel kord sotsiaalministri enese küündimatust oma haldusala juhtimisel.