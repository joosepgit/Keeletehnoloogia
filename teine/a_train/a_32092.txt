www.naisteleht.ee	 Varssavi võlud Poola pealinn on omajagu nostalgilisi elamusi pakkuv paik, vähemalt eestlastele: Varssavis, kus sulavad ühte ajalugu, omapärane nõukapärand ja kaasaegse turumajanduse õied, võib mõnekümne aasta vanusest kolisevast bussist astuda südalinna butiiki. Kuid ülimalt ebaõiglane oleks Varssavist kirjutades üksnes varakapitalistlikele iseärasustele keskenduda. Üks Varssavi meeldejäävamaid piirkondi on ajaloolise arhitektuuri ja unikaalse auraga Praga rajoon – nimelt ei saanud see linnaosa Teises maailmasõjas kuigivõrd kannatada ja on suuresti autentsena säilinud. Sinna sattudes tasub üles otsida Mala tänav, kus Roman Polanski väntas oma Oscari-filmi «Pianist». Erinevalt Praga linnaosast pommitati Varssavi vanalinn viimases sõjas peaaegu täielikult maatasa. Majad, millest vanimad püstitati juba 13. sajandil, on suuresti koopiad, varemetest üles ehitatud. Kohvikud, restoranid ja hotellid muudavad Varssavi vanalinna tuttavlikuks paigaks, kus vaevalt erilist eksootikat otsida tasub. Seevastu on võimalus end seal mõnusast meeleolust leida võrdlemisi tõenäoline. Johannes Tralla *** Toit: Tähtede All Varssavi kesklinn on täis toredaid kutsuvaid kohakesi. Ka restoranid seisavad siin sõbralikult külg külje kõrval. Kui Tallinnas kipuvad restoranid olema suurte majade esimestel korrustel, siis Varssavis Marszalkowska tänaval on ühe kortermaja viimasel korrusel fantastilise vaatega restoran Tähtede All. See on järjekordne ajas tagasi rändamise koht: taustamuusika on seal tuttav kõigile, kes üheksakümnendatel koolipidudel käisid. Jook: Varssavi kohv Varssavisse ei minda veini jahtima. Hõrgud napsid on seal teisejärgulised. Varssavis (nagu mujal Poolas) juuakse viina. Ja palju viina. Siiski leiab ka ühe mittealkohoolse ja üdini varssavliku joogi, mida ükski kohalik esimese hooga meenutada ei suuda – Varssavi kohv. See keedetakse koos piimaga ja maitseb tõesti mõnusalt. Film: «Pianist» 1940ndate Varssavi juudi getos toimunut on «Pianistis» kujutatud meisterlikkuse ja emotsionaalsusega – Polanski film vaevalt et kedagi ükskõikseks jätab. See teos on soovituslik vaatamine ka Varssavit külastamata. Kuidas kohale saab? Pikalt ette planeerides võib kõige odavamaks kujuneda lend Varssavisse Berliini kaudu (mis kahtlemata pole kõige otsem tee). Poola rahvuslik lennukompanii LOT teenindab regulaarlende Varssavi ja Tallinna vahel, ent ühe otsa pilet võib maksta isegi üle 4000 krooni. Ettevõtlikud jõuavad kohale ka auto või bussiga (Eurolines sõidab Tallinnast Varssavisse). Meeles tuleks pidada, et Poola on suur ja öösel pole seal kuigi turvaline ise sõita: jutud petispolitseinikest, kes teelisi paljaks röövivad, pole väljamõeldis ja kohatine puudulik teemärgistus võib kogenematu seikleja valele teele eksitada.