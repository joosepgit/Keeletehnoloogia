www.advent.ee	 Viimased kolm kuud veetis medõde nooremveebel Annika Noorkõiv Tartu Ülikooli Kliinikumist koos kolme Eesti arstiga Afganistani Helmandi provintsi Camp Bastioni välihospidalis töötades. Adventistid on viimase sajandi jooksul sõjalistes konfliktides osalenud sageli just meedikutena. Sellist kogemust omab nüüd ka Annika. ”Mind innustas sinna minema soov kogeda midagi uut,” ütles Annika. ”Midagi põnevat ja täiesti teistsugust minu tavapärasest elust. Nii erialaselt kui eraelus.” Kirurgiaõe töö on midagi, mida tavainimene ei oska ja suures osas vist ei tahagi ette kujutada. Rääkimata sellest, kui selle tööga peaks kokku puutuma kodukeskonnast eemal, välihaigla tingimustes ja kesk sõjalist konflikti. ”Tavapärane tööpäev seal nägi laias laastus üldiselt välja suhteliselt sarnane siinsega. Minu töö mõttes, ja põhiliselt töö seal ju oligi. Muidugi erinevus oli traumades, millega kannatanud meieni jõudsid. Ja nii kuum...” kirjeldas Annika. Ebatavalised traumad olidki need, mida Annika eriliselt rõhutas. “Erinevus sealses töös ja minu siinses igapäevatöös - rahvusvaheline meeskond, igasugune suhtlemine inglise keeles ja muidugi traumad, millistega siin, ja üldse tsiviilelus, kokku ei ole võimalik puutuda.” Afganistanis teenimine oli Annikale kindlasti ka meeldejäävaks usukogemuseks. ”Usulises mõttes andis see kogemus mõtteainet, mõne koha pealt selgemat pilti. Taasmõistmist, et inimesed on nii erinevad oma usu, uskumuste, teadmiste, kõige poolest. Aga ennekõike veelgi kindlamat teadmist, et ma ei ole mitte üheski olukorras üksi,” jutustas Annika.