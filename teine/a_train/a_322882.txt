www.advent.ee	 Laager algas reede õhtul lauludega, palvetati erinevate eluprobleemide pärast. Ruth, Aldar, Toomas ja Kärt palvetasid tänavalaste pärast, inimeste eest, kellel on probleeme alkoholi ja narkootikumidega ja HI-viiruse kandjate pärast. Karin palvetas Taani rajaleidjate laagri kordamineku pärast. Kuna laagri moto oli Aeg antud“, siis anti meile palju vaba aega, et näha, kuidas me seda kasutame. Mõne jaoks jäi ujumisaega siiski väheks ja nad käisid ka öösel ujumas. Hingamispäeva hommik algas hästi armsa hommikupalvega. Võeti kätest kinni ja igaüks ütles mõne palvesoovi. Pärast hommikusööki algas jutlus. Mati Ploompuu rääkis sellest, kuidas me aega kasutame. Ta ütles, et uuringute järgi võtab keskmine kristlane umbes 10 minutit päevas aega Jumala jaoks, aga teleka ja arvuti ees ollakse umbes seitse tundi päevas. Keskmine isa pidi oma laste jaoks võtma aega pool minutit päevas. Oleme harjunud tihti ütlema, et meil pole millegi jaoks aega. Tegelikult tähendab see seda, et meid see ei huvita. Millegi jaoks, mis meile meeldib, leiame ikka aega. Niiet peaksime rohkem leidma aega Jumalaga koos olemiseks. Siis algas piiblitund. Kõik jaotati vanuse järgi rühmadesse. Lastega tegelesid Evrika, Jaana, Ruth ja Annely, noortega Aldar ja Taavi. Ülejäänud grupid valisid ise õpetajad. Meie grupis arutleti selle üle, kuidas aega kasutada. Pärastlõunal olid workshopid, kus rääkisime jälle ajast, selle kasutamisest ning planeerimisest ning sellest, kas saab aega muuta. Gruppe juhtisid David, Andres, Viktor ja Lauri. Lastele oli eraldi grupp, kus koos Allaga lauldi ja Madliga meisterdati. Viktori workshopis rääkisime aja mitmepalgelisusest ja sellest, mis see aeg üldse on. Õhtul saime kuni magamaminekuni vaba aega. Selle aja sees näidati meile rajaleidjate laagri pilte ja laulsime natuke. Enne õhtupalvet jagati välja paberid, et saaksime kirjutada sinna oma palvesoovi või mingi lubaduse ja teisele paberile ilusa soovi kellelegi. Need paberid korjati kõik kokku ja jagati siis laiali ning avada tohtisime need alles koju jõudes. Nii saime endale väikese ülesande palvetada kellegi pärast. Hingamispäeva saatsime ära järve ääres Õhtupäikest“ lauldes. Ilus oli. Kell 24.00 algas öömäng. Võistkonnad olid juba päeval registreerinud. Neid lasti stardist välja iga viie minuti tagant. Võistkonnad pidid näiteks hundi, kitse ja kapsad viima niimoodi ühele kaldale, et kits ja kapsad või hunt ja kits ei jääks kahekesi teisele kaldale. Korraga tohtis üle viia ainult ühe mängija. Pühapäev algas nagu ikka hommikupalve ja hommikusöögiga. See päev oli planeeritud hästi sportlikuks. Esimesena toimusid jalgpallivõistlused. Need kestsid isegi peale lõunasööki.