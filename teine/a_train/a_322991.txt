www.naisteleht.ee	 hispaania 7000 elanikuga pisike El Hierro saar on hispaanlastele umbes sama mis meile Kihnu: külakesed, vaikus ja rahu, kadakad, head kalatoidud ja kehvad rannad. El Hierro sümboliks on tuulest räsitud, fantastilisteks kujudeks paindunud suured kadakad. Neile looduslikele kadakaskulptuuridele pakuvad lisa tuulest ja ookeanilainetest lausa arhitektuuriliseks puretud, vulkaanilised kaljud. Põnevamad neist on El Golco, Roque Bonanza, El Pinar jt. Saare mägine keskosa on lopsakalt roheline. El Hierro kõrgeim tipp – Malposo – on 1501 meetrit, kuid vulkaane on seal muidugi palju rohkem. Viimasest vulkaanipurskest on möödas juba kakssada aastat. Vale oleks väita, et saarel üldse randa pole – on, kuid see on kaetud iseloomuliku musta vulkaanilise liivaga. Põnev on supelda looduslikest laavakivimitest tekkinud basseinides, mille seinad eraldavad teid mässavast ookeanist. Selliseid basseine leidub mitmel pool, näiteks Pozo de la Calcosas ja Charco Mansos. Saare maastiku eripära ja mitmekesisus korvab mugavuse ja luksuslikkuse puudumise. Rohkem kui tihti tunnete end seal justkui asustamata saarel maailma otsas.