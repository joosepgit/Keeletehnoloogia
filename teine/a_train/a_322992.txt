www.advent.ee	 Möödunud laupäeval, 31. mail, tähistati Pärnus, aadressil Karja 3, Seitsmenda Päeva Adventistide Pärnu Koguduse 95 sünniaastapäeva. Külalisesinejaks olid kutsutud Tallinna kammerkoor “Ootus” ning kõne pidas SPAKELi (Seitsmenda Päeva Adventistide Koguduste Eesti Liit) esimees Ülo Pärna. Koosolekud toimusid hommikul ning õhtul. Hommikuse pidulikuma jumalateenistuse järel kogunesid kiriku liikmed ning Pärnust ja kaugemalt tulnud külalised õhtusele kontsertjumalateenistusele, mille sisu ja mõtte väljendub ühes sõnas, nimelt ajaloos. 95 aastat on tubli vanus, mis kätkeb endas piisavalt ajalugu, sündmusi ning mälestusi, millele võib teatud aupaklikkusega tagasi vaadata. Nii kujuneski õhtusest kontserdist ühine võimalus meenutada seda, mis tehtud minevikus. Pildid möödunud kaugematest ja lähematest aastatest põimusid kommentaaride ning mälestustega. Kõigele sellele pani justkui punkti kammerkoor Ootuse poolt esitatud kaunis muusika, mis oma stiililt ja laadilt oli värvikas ja mitmekülgne, kuid mille sõnum ülesehitav ja vaimulik. Kõige meeldivam ja julgustavam oli aga tõdeda, et see vaim, mis elas meie eelkäijate südames, ei ole kustunud, vaid elab meis edasi. Eelkõige väljendus see inimeste säravates ja rõõmsates nägudes, kui kristlastena ühe katuse all taas kord kokku saime. See aga innustas meid kõiki edasi astuma, et juba kohtuda järgmises kohas, näiteks suvel, 2. augustil, Põltsamaa SPA kirikus, kus samuti tähistatakse juba järgmist kiriku sünnipäeva.