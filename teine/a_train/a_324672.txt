www.advent.ee	 Adventistide Koguduste Eesti Liidu noorteosakond tänas hiljutistel Piibli- ja Pallipäevadel Põltsamaa koguduse kauaaegset noortejuhti Märt Maurerit, kes on olnud aktiivne ka liidu noorteürituste korraldamisel. Tegemist on esmakordse juhtumiga, kus ühte noortejuhti sel moel tehtud töö eest tänatakse. Omamoodi noorteosakonna elutööpreemia traditsiooni käivitamisega liidu noortejuhi Ivo Käsu sõnul siiski tegemist ei ole. “Sellel tiitlil pole nime. Selle nimi on "hea meel Märdi üle",” ütles Ivo. Samas lisas ta, et tänu tuleb ikka jagada. “Neid, kellele tänu öelda, on ikka ja seda peab tegema.” Sellise äramärkimise inspireeris Märdi silmatorkav katkematult pikaajaline panus liidu noortetöös. “Mul ei tulegi ühtegi teist tegelast meelde, keda samas kategoorias kõrvale seada. Mõte idanes juba pea aasta,” jutustab Ivo. “Ootasime Piibli- ja Pallipäevi, et sellega välja tulla, kuna Märt on olnud just sellel üritusel oluline tegija. Pole just eriti palju neid, kes ilma mingi formaalse kohustuseta või ekstra palumata sellises mahus asju veavad ja korraldavad.” Märt on Põltsamaa adventkoguduse noortejuhina tegutsenud alates 1990-ndate keskpaigast. Alles hiljuti ta loobus sellest ametist. Kuid nagu Ivo rõhutab, on Märdi aktiivsus ja abivalmidus ulatunud kohalikust kogudusest kaugemale. “Märdi käsi on sees nii mõnegi ürituse, poliitika ja suuna kujundamisel, kuna ta on kaalutletud argumentidega, südamega asja juures ja alati kohal noortejuhtide nõupidamistel. Märt on olnud selline hall kardinal, näiteks kui Märt ütleb: "No, Ivo, ole nüüd ikka...", siis läheb asi uuesti kaalumisele,” jutustab Ivo. Märdi tegemistest liidu tasandil peab eriliselt välja tooma tema panuse Piibli- ja Pallipäevade korraldamisel. Ta on ka noortelaagri Rammumehe ja Vägeva Piiga asutajaliige ja korraldaja ning kauaaegne liidu noorteürituste majandusmees. “Üks hea mees,” võtab Ivo kokku.