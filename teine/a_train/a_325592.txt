www.naisteleht.ee	 Pariisi kuulsamaid ja kaunimaid linnaosi Montmartre on tuntud boheemlasliku seltskonna ja aeglaselt voolava elurütmi poolest. Intiimsed kohvikud ja hubased restoranid, mis Pariisi harukordseks teevad, leiab just sealt. Romantilist meeleolu tasub otsima minna ka Ladina kvartalisse, mille õdusas melus ununeb tõsiasi, et viibite suurlinnas. Montmartre’i kitsail tänavail annavad tänavakunstnikud endast kõik, et vahendada turistidele Pariisi kui kunagise kunstipealinna fiilingut. Sacré Coeur’i kiriku läheduses liikudes saate kindlasti mitu pakkumist teist karikatuur visandada. Tavaliselt küsitakse taiese eest esimese hooga 50 eurot. Ei saa muidugi kohaliku kunstnikkonna toetamist kellelegi keelata, ent tuleb siiski mainida, et karikatuure vorbitakse ka 5 euro eest. Ja isegi kui teil pole suurt soovi end paberile jäädvustada, siis ainuüksi kauplemisest võib kujuneda omapärane meelelahutus. Ettekäänded, miks just sina peaksid laskma endast pildi teha, tõestavad, et meistritel on peale kunstiande ka hea huumorimeel ja oskus oma tööd müüa. Johannes Tralla Bon appetit! Pärast pikka jalutuskäiku mööda Champs Élyseéd või uurimisretke Louvre’i lõpututes galeriides tänate jumalat ja peakokki kõigi nende lugematute restoranide ja tänavakohvikute eest, mis varieeruvad nii suuruse ja hinna kui ka menüü poolest. Ehkki prantslased on kuulsaks saanud konnasööjatena, tasuks pigem eksperimenteerida baguette’ide ja crepp’idega – neid saab osta peaaegu iga nurga pealt. Lisandiga baguette’ide hulgast leiab kindlasti igaüks oma lemmiku, ja seda näiteks 3 euro eest. Kuna puhkusel kaloreid ei loeta, siis võib süümepiinadeta nautida ka hõrke pannkooke, crepp’e. Jook: Roheline Haldjas Kuigi veinivalik on Prantsusmaal tõeliselt muljetavaldav, jääb Pariisist paljudele hinge sootuks teistlaadi jook – absint. Keegi ei suuda loetleda, mitut kunstigeeniust absint on toitnud, ent «turgutava» toimega Rohelise Haldjana tuntud joogi aura on aegade hämarusest Montmartre’i boheemlastega seotud. Põhjust Pariisi naasta on muidugi palju, ent üks neist on kindlasti absint. Proovi nii: vala poolde klaasi absinti pane jook tikuga põlema sulata tule kohal valget suhkrut, kuni see veidi pruunistub sega suhkur absinti sisse lahusta segu veega vastavalt maitsele ja joo soojalt Raamat: «Da Vinci kood» Teel Pariisi on hiljemalt lennukis kohustuslik läbi lugeda Dan Browni kultusteos «Da Vinci kood», kuigi hiljem võib juhtuda, et šoppamise, kohvikute ja päikesepaiste nautimise asemel avastate end, nina raamatus, peategelaste jälgi ajamas. Kahtlemata on Pariis romantiline linn, aga ta on ka salapära täis linn. Seepärast kõike raamatust loetut päriselt otsima minna ei soovitaks. Vastasel juhul tuleb teil lisaks lennupiletite ja hotelli broneerimisele kaaluda Pariisi alalise elamispinna soetamist ja igasuguste suhete katkestamist tööandjaga. Kuidas Pariisi minna? Pariisi on loomulikult kõige mugavam minna lennukiga, eriti veel otselennuga. Estonian Air pakub ühe otsa pileteid alates 1375 kroonist, ent näiteks EasyJetiga, ostes piletid kaks-kolm kuud ette, võib üle Berliini Pariisi jõuda 1013 krooniga. Alati tasub vaadata ka oma reisibüroo koduleheküljele, et ega neil parasjagu mõnd sooduskampaaniat käimas ole. Pariis on täis eri (hinna)tasemega hotelle, seega võib alati loota heale viimase hetke pakkumisele ning broneerida luksusliku öömaja võileivahinna eest aadressil www.ratestogo.com. Kel pole aega või viitsimist ise reisi korraldada, saab Pariisi sõita reisikorraldaja abil. Neljapäevaseid lennureise hinnavahemikus 6000–7500 krooni pakuvad näiteks Eurotour, Tiit Reisid ja Go Travel, nädalasi Prantsusmaa ringreise hinnaga 8000–10 000 krooni korraldavad Germalo Reisid ja Tensi Reisid.