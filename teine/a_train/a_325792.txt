arvamus.postimees.ee	 Juhtkiri: Vene orvud ohvriks Kremli poliitikale Venemaa seadus, mille lõpliku kinnitamiseni oli eile jäänud kukesamm, keelab sealsete vanemateta laste adopteerimise ameeriklaste poolt, kes on olnud väga aktiivsed Vene orbudele uue kodu pakkujad. REKLAAM Nüüd see võimalus kaob, ning isegi need viimased mõnikümmend last, kelle adopteerimine on lõpusirgel ja kasuvanemad USAst leitud, peavad ilmselt jääma Venemaale. Samas ei leidu Venemaal piisavalt kasuvanemaid, kes neid oma perre sooviks. Rahvusvaheline adopteerimine pole tänapäeval midagi ebatavalist, kuid nüüd on tuhanded orvud Venemaal jäämas võimaluseta leida endale uus kodu. Venemaa võimud on lapsed seega muutnud umbuskliku «nagu sina mulle, nii mina sulle»-laadis USA-poliitika vahendiks. Tegu on Kremlist juhitud vastulöögiga USA kongressi nn Magnitski seadusele, mille üldine eesmärk oli eemaldada tõkkeid USA-Vene kaubandussuhetelt, ent samas keelas sissesõidu USAsse reale Vene ametnikele, keda rahvusvaheline kogukond seostab korruptsiooniuurijast advokaadi Sergei Magnitski surmaga Moskva vanglas 2009. aastal. Seda, milline moraalne pankrot ja variserlikkus laste saatustega mängimisega kaasneb, on märkinud ka Venemaal endal paljud võimukriitikud. Vabamas meedias on seadust kutsutud inimsööjalikuks ning ristitud «kaabakate seaduseks», viidates duumale, kus vähesed saadikud julgesid lastevastase seaduse vastu hääletada. Matemaatik ja kunagine Boriss Jeltsini abi Georgi Satarov pöördus oma avalduses rahvaesindajate poole: «Te hääletate, nagu kästakse, kuigi teate suurepäraselt, et olete muutunud täielikeks lurjusteks.» Duuma asespiiker Svetlana Gorjatšova seevastu kinnitas seaduse arutelul, et Vene laste eksport tuleb lõpetada. Tema sõnul tabab osa lapsi välismaal piinamine, neid pruugitakse elundidoonorina või ootab seksuaalne ärakasutamine. Ülejäänud aga värvatakse USA peetavatesse sõdadesse, «võib-olla isegi Venemaaga». Asjaolu, et Venemaalt 20 aasta jooksul adopteeritud laste seas on USAs esinenud 19 surmajuhtumit – kahetsusväärne, ent siiski väike number –, näitab, kui pahatahtlikult ülepaisutatud selline väide on. Veel üksmeelsem oli oma toetuses parlamendi ülemkoda föderatsiooninõukogu, kuid mõned esindajad väljendasid siiski kriitilist hoiakut hääletamisel mitte osaledes. Vene orbudevastane seadus on tõenäoliselt ka vastuolus rahvusvahelise õigusega – nimelt kehtib USA ja Venemaa vahel alles tänavu jõustunud lapsendamist puudutav lepe, mis peaks olema ülimuslik ning mida ei saa ühe hetkega tühistada.