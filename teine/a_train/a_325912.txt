arvamus.postimees.ee	 Urmas Tooming: kunstiakadeemia Viimsisse? Viimsi vallavanem Haldo Oravas tegi enda arvates Eesti Kunstiakadeemia (EKA) rektorile Signe Kivile ahvatleva ettepaneku püstitada kunstikõrgkooli uus hoone Miiduranda otse mere äärde, kust saab õhtupäikeses imetleda imekaunist vaadet Tallinna lahele. EKA vilistlasena valutab Oravas südant akadeemia tuleviku pärast. REKLAAM Võib arvata, et EKA rektor, professorid ja tudengid niisugusest ettepanekust just eriti vaimustusse ei sattunud. Nemad tahavad oma koolimaja tagasi ning igal juhul samas kohas kesklinnas, kus see on kogu aeg seisnud. Tuleb aga võtta tõsiasjana sedagi, et EKA uue maja ehitamise eelarve on ligi poole võrra kahanenud ning taani arhitektid pidid esialgset uhket projekti kõvasti nudima. Ehk oleks tõesti õigem kunstiakadeemia kuhugi kesklinnast kaugemale viia ning väiksema rahaga ikkagi korralik hoone ehitada. On ju ennegi tehtud ettepanekuid, et kui Tallinna Tehnikaülikool ehitab üha uusi uhkeid hooneid Mustamäel, miks ei võiks siis ka EKA äärelinna kolida. Teisalt on kunstitudengid ja õppejõud harjunud Tallinna kesklinna meluga ega taha ilmselt sellest niisama lihtsalt loobuda. Tuleb vaid loota, et vaidlused naabritega ei lükku määramatusse tulevikku ning EKA uus hoone hakkab peagi oma senisele kohale kerkima. Viimsi vallale aga suur tänu abivalmiduse eest.