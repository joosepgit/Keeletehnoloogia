www.naisteleht.ee	 Ja siis veel Djurgårdeni saar! Kui olete lapsed reisile kaasa võtnud, siis püüdke neid veenda, et Gröna Lundi lõbustuspargi vastas on palju lahedam koht – Skansen. Vabaõhumuuseum (eriti sõnaosa «muuseum») kőlab küll kohutavalt, aga olulise osa sellest on vallutanud hoopis Rootsis elavad loomad, teiste hulgas imearmsad pisut kohmakad karupojad. Kauplusi ei tasu samuti unustada. Stockholmis on vähemalt 4000 poodi, neist parimad leiate Drottninggatanilt ja selle ümbrusest, kus üks suur kaubamaja on teises kinni ja nende vahele on end veel mahutanud hulk väikesi ja sama toredaid poekesi. Sealt kandist leiate mitu H&Mi, Zara ja Mango kauplust, spordipoode ja sadu kingaärisid; Klarabergsgatanil on võimatu mitte sisse astuda viiekorruselisse Åhlensi kaubamajja. *** Toit: Ettevaatust, heeringas! Rootslaste kuulsaim toit surstroemming ehk mädanenud heeringas sai aprillis hirmsa solvangu osaliseks. Nimelt keelas mitu Euroopa lennukompaniid selle pardale toomise (kohutava haisu pärast!). Peamiselt suvel söödav hõrgutis haiseb nii kohutavalt, et ka rootslased ise peavad paremaks heeringakarpe õues avada. Aga ikka tunnevad nad selle üle sõnulseletamatut uhkust. Skeppsmalenis avati hiljuti heeringamuuseum, millele rootslastel õnnestus Euroopa Liidu fondidest isegi 10 miljonit Rootsi krooni stardiraha saada. Jook: Punš kohviga Punši juuakse Stockholmis kohvi kõrvale, aga – nii uskumatu kui see ei tundu – ka hernesupi juurde. Hernesupp on Rootsis muidugi hoopis pidulikum toit kui meil siin. Peab küll märkima, et enamus Stockholmi kesklinna söögikohti pole seda menüüsse võtnud. Niisiis tuleb (õnneks) jääda kohvi ja punši juurde ning hernesupi asemel tellida tükike kohupiimakooki murakamoosiga. Raamat: «Väikevend ja Karlsson katuselt» Kindlasti olete Astrid Lindgreni Karlssoni-raamatud kapsaks lugenud, aga see parajalt paks tegelane, kes elas Stockholmis elumaja katusel, paneb teie vaimu valmis mis tahes reisil ette tulevateks ootamatusteks. Kui tunnete, et hakkate hulluks minema, siis meenutage Stockholmi ilmselt ühe parima tervishoiuspetsialisti sõnu: «Rahu, ainult rahu!» Ja ostke tema auks vahvlijäätis kolme jäätisepalliga (seda on tunduvalt lihtsam hankida kui tema lemmiktoitu lihapalle). Gröna Lundis kõrgelt vaaterattalt linna imetledes proovige ette kujutada, kui ilus võis see kõik paista Karlssonile, kes nende katuste kohal tiirutas. Pole ime, et ta kogu aeg nii uskumatult heas tujus oli. Kuidas Stockholmi saab? Tallinnast laeva või lennukiga. Kes tahab šoppama minna ja Stockholmi lahedates kohvikutes-restoranides aega veeta, peaks igal juhul valima lennuki, sest siis jääb näiteks uute kingade jaoks alles ka see raha, mille muidu oleksite laeva baari jätnud. Rootsi odavlennufi rma FlyNordicu (vaata www.lennukeskus.ee) Tallinna–Stockholmi pilet koos kõikide maksudega on 550 krooni, tihti õnnestub see mõne kampaania raames veelgi odavamalt saada. Kohale aga jõuab tunniga! Võrdluseks laevareis: edasi-tagasi pilet kaheses kajutis ühele ilma hommikusöögita maksab 1500 krooni. Stockholmis võib julgelt peatuda ka kahetärnihotellis – nii saab päris südalinnas võtta toa kahele vaid 1200–1500 krooni eest. Täiesti võimalik on leida öömaja ka umbes 350 krooni eest – vaata http://www.citybackpackers.se