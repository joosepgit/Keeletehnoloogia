www.naisteleht.ee	 Valisime üheksa külmutatud pitsat ning ühe, mis reklaamis end lausega «Parem kui pitsa!», ja asusime testima. Võime nüüd kindlalt kinnitada, et reegel – näljane inimene sööks kõike – vastab tõele. Aga eks need pitsad olegi mõeldud laisale, väsinud inimesele. Mõned pitsad olid päris maitsvad, kuid et suuremast osast söögielamust saada, tuleks enam-vähem igale peale riputada veel lisandeid: juustu, sinki, tomatit, basiilikut, pitsamaitseainet, teravat ketšupit jms ja võtta juurde salatit. Aga jah – sel juhul oleks vist juba õigem algusest peale ise pitsat tegema hakata. *** Bistro pitsa singi ja seentega, 12.90 kr, 19 p 300 g, 100 grammis 254 kalorit Hea, et paprika maitset on tunda ja paprikat on ka peal mõnusalt. Põhi on nagu kodune munakook. Juustu võiks kõvasti rohkem olla. Ketšup on kuidagi läila, mingit maitseelamust ei tekita. Väga tühja kõhuga võiks süüa. Sibula maitset on ka päris hästi tunda – kellele meeldib, kellele mitte. Mr. Pizza prosciutto, 14.90, 13 p 420 g, 100 grammis 222 kalorit Kuigi paks põhi näeb hea välja, ei maitse see hästi. Põhja taigna maitse lööb kõik teised maitsed üle. See pitsa müüb küll vaid välimusega! Siin on ohtalt paprikat. Ketšup on väga-väga halb. Nõuab kindlasti lisamaitseaineid. Bistro pitsa peperoniga, 12.90, 16 p 300 g, 100 grammis 250 kalorit Mõnus krehvtine maitse, siin on vähemalt kastmetega täppi pandud. Kogu poslamasla maitseb teisiti kui teistel pitsadel, aga ei saagi aru, kas see on hea või halb – pigem vist hea. Põhi on üsna krõbe, taigna maitset suhu ei jää. Kattematerjali võiks ikka rohkem olla. Pagari Eine pärmilehttaigna põhjal, 22.50, 12 p 300 g, 100 grammis 277 kalorit Kuigi toodet reklaamitakse lausega «Parem kui pitsa!», ei maksa seda uskuda. Põhi on väga halb – kuidas saab lehttaigen nii vedelaks jääda?! Lõhn pole isuäratav, hapukurgi aroom käib üle. Rasv lausa voolab. Kui paneks veel juustu peale ja mõne singitüki ka, läheks tunduvalt paremaks. Mr Pizza Hawaii, 15.90, 16 p Ananass päästab halva üldmaitse. See on ananassisõprade pitsa, teistele eriti ei kõlba. Mingi hea maitseaine on peal. Ketšup on hapukam kui teistel pitsadel. Mitte midagi ütleva maitsega söök. Giuseppe Capricciosa 24.90, 26 p 300 g, 100 grammis 210 kalorit Mmmmmm, see on hea. Põhi on parem kui teistel. Seentemaitse on mõnus, seda pitsat ostaks teinekordki, kui kodus süüa ei viitsi teha. Meeldivalt mahe maitse, ükski lõhn ega maitse ei mata teisi enda alla, ka ketšup on hästi valitud. Juustu võiks rohkem olla, aga muidu on söödav. Maestro Pizza Premium 4 juustuga 23.00, 25 p 345 g, 100 grammis 283 kalorit Küpsetamisel viskab päris tugeva juustulõhna (või peaks ütlema haisu?) tuppa. Mõnus juustusõbra pitsa. Hallitusjuustu on tunda, ja parmesani. Meeste maitsele see pitsa pole, sest nemad tahaksid ikka veidi liha ka pitsa peale. Jahtub palju kauem kui teised: juust jahtub ju aeglaselt. Väga erilise maitsega. Ärge end juustuga ära kõrvetage: juust venib kohutavalt. Reinu pitsa vorstiga 21.90, 28 p - NAISTELEHE LEMMIK 370 g, 100 grammis 303 kalorit Juustuga pole õnneks koonerdatud. Sibulat on parasjagu, vorsti on parasjagu, kastet on parasjagu. See on küll hea, et juustu ei pea lisama, ja välja näeb ka päris pitsa moodi. Mõnus vorsti maitse, kõlbab hea isuga meestelegi. Rammus tükk, seetõttu ka teistest maitsekam. Tore, et on kodumaine asi. Giuseppe Champignon 24.90, 23 p 300 g, 100 grammis 208 kalorit Jälle üks ekstrapitsa – seekord seenesõbra oma. Peale vaadates näeb päris pitsa moodi välja, kohe on aru saada, et Giuseppe. Seene maitse on väga tugev, kellele see ei meeldi, sellele see pitsa ei maitse. Ketšupikaste on kehv, veidi teravam võiks olla. Uhh, lõhn on ebameeldiv – nagu seeni kupatataks kodus. Liha tahaks siia juurde! Juustu on parajalt. Saarioineni singipitsa, 18.90, 21 p 200 g, 100 grammis 220 kalorit Keskkonnasõbra pitsa: kui muidu on külmutatud pitsad kiles ja karbi sees, siis see on ainult kiles. Ja all on mugav alus, millega pitsa ahju pista. Vürtsine ja mõnus. Teistmoodi kaste, maitseained on paigas. Viimaks üks õige pitsapõhi: õhuke, aga mitte veniv ja toores, vaid korralik ning jahu maitseta. Kleepub ebameeldivalt suulae külge kinni. Mõnusad pisikesed tükid katteks. Teises klassis õppiv Kimberly Jakobson sööb pitsat hea meelega, tema lemmik oli singi ja seentega Bistro.