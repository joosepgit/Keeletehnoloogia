www.advent.ee	 Rumeenia kurjategija, keda peeti aastaid tagasi üheks ohtlikumaks, on valinud loobuda tingimisi vabastamisest pärast seitsmenda päeva adventistiks saamist, et jääda vanglasse ja tunnistada oma vastleitud usust. Üksteist aastat tagasi oli Valeriu Curin (33) Rumeenias tuntud kui osaline organiseeritud kuritegevuses. Curin oli üks kaheksast eluaegsest vangist, kes 21. juulil 2007 Kraiova linna vanglas teisaldatavasse ristimisbasseini astus ja oma pühendumist kristlikule elule kuulutas. Rumeenia Seitsmenda Päeva Adventistide Koguduse isikliku teenistuse juht George Uba ütles, et Curin kui innukas lugeja võttis lõpuks kätte oma kongis oleva Piibli, mida ta aastaid eiranud oli. Curin sukeldus tasapisi Jumala Sõna väesse ja see muutis tema elu. Tema eluaegne karistus võimaldab tal 20 aasta möödudes taotleda tingimisi vabastamist, kuid hea käitumine on andnud talle võimaluse seda juba 11 aasta möödudes teha. Selle asemel soovib Curin aga jääda vanglasse ja juhtida teisi Kristuse juurde. Rumeenia adventistid organiseerisid vanglateenistuse kohe pärast nõukogude võimu langust 1989. aastal,“ ütles Rumeenia koguduse president Teodor Hutanu. Aegamööda muutus kristlikus maailmas vähemuses oleval kogudusel vanglas töötamine üha raskemaks. Olukord muutus aga pärast Euroopa Liiduga ühinemist. Kuigi Õigeusu Kirik vanglatöös domineerib, on adventistidel siiski lubatud töötada. Hutanu sõnul oli Adventkogudus protestantlikest kogudustest esimene, kes vanglatööga alustas. Adventkogudusel ei ole Rumeenias veel ametlikku kaplanit, kuid läbirääkimised vanglavõimudega selleks käivad. Enamuse piibliõppest vanglates viivad läbi kohalike koguduste vabatahtlikud. Praegu valmistuvad 32 vangi ristimiseks.