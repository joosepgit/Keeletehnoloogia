arvamus.postimees.ee	 Postimehe arvamusportaali aastalõpuennustuses osalejate arvates jääb Anna-Maria Galojan välismaale ka järgmisel aastal. REKLAAM Küsimusele «Kas Anna-Maria Galojan naaseb aasta jooksul Eestisse?» vastasid eitavalt kõik kuus ühiskonna- ja poliitikaasjatundjat. EBSi Vaba Majandusmõtte Keskuse juhataja Andres Arrak tõi põhjenduseks, et «Briti kohtusüsteemis võtavad taolised asjad ka kuni kolm aastat aega», suhtekorraldusfirma Rull ja Rumm juhataja Ivo Rull ennustas aga, et kuigi Galojan ei tule Eestisse tagasi, on ta kestvalt kohal meelelahutusmeedia uudistevoos. TTÜ Innovatsiooni ja ettevõtluskeskuse direktor Tea Varrak ütles, et teda ei huvita Galojani käekäik üldse, sest raha too nagunii tagasi ei maksa. LHV panga makroanalüütik Heido Vitsur oli samuti veendunud, et Galojan jääb välismaale. «Ei naase. Milleks ta peaks seda tegema? Et meie riik ta Inglismaalt ära toob, sellesse ma enam ei usu. Paistab, et AMG (Anna-Maria Galojan – toim.) teadis väga hästi, mida ta teeb, kui aasta algul Londonisse pileti ostis,» rääkis Vitsur.