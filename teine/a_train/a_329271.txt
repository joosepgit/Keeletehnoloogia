www.naisteleht.ee	 TEEMAD Alex Lepajõe sai 9. korda isaks 17. veebruar 2011 - 11:30 | naisteleht «Õnnega on nii, et seda pole kunagi liiga palju,» leidis Alex Lepajõe mullu kevadel Naistelehele antud intervjuus. Ja mis suuremat õnne ühel inimesel siin elus olla saab kui vahvad terved lapsed! Alexil on neid nüüd kokku üheksa. Alex Lepajõe (49) elus puhuvad taas uued tuuled — 14. jaanuaril sai ta veel kord isaks. Väike poiss oli sündides 53 sentimeetrit pikk ja 3700 grammi raske. Alex, kes oma perega viimastel aastatel üsna vaikselt Võrumaal maamajas elanud, tundub olevat pisut üllatunud, et uudis juba levida on jõudnud, kuid avaldab siiski lahkelt, et väikemees sai endale ilusa ja väärika eestimaise nime — Jaan Aleksander. «Nimi on pandud mu «kuulsa» vanavanaisa järgi, kellel oli, muide, 14 last! Seda rekordit ma üritama ei lähe, olen seda ka naisele mitmeid kordi rahustuseks öelnud,» viskab mees nalja. Siiski ei jää Alex oma esiisast ka väga pikalt maha — väike Jaan Aleksander on tema 9. laps. Esimest korda sai Alex isaks juba 19aastaselt, kui tal tollase abikaasaga sündis poeg Erik. Ta on ühes varasemas intervjuus märkinud, et enamik tema suurematest lastest elab juba oma elu, mitmed neist ka Eestist kaugel: Ameerikas, Hispaanias ja Hollandis. Eestis sai Alex tuntuks siis, kui oli abielus näitlejanna Merle Palmistega, kellega tal on teismeline tütar Elisabeth. Alexi ja ta praeguse naise Kristi peres kasvasid enne Jaan Aleksanderi sündi kaks elavaloomulist põnni — Laura Kirke (3) ja Hendrik Jaak (2). «Nad läksid just eelmisel nädalal lasteaeda,» ütleb Alex ja loodab, et sel moel on koormus vastsündinuga kodus ehk pisut mõistlikum. Et pesamunaks sünnib just poiss, oli perele ette teada. Mitte et see papale väga oluline oleks. «Väljakutsed lapse kasvatamisel on mõlema soo puhul võrdselt suured,» usub Alex, kes märtsi lõpus tähistab oma 50. sünnipäeva. Signe Lahtein