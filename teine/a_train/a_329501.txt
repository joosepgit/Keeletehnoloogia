www.bioneer.ee	 8800 ehk enam kui kaks kolmandikku kõigist Eesti kuuendate klasside õpilastest koos õpetajatega kasutas võimalust osaleda RMK korraldatud õppeprogrammil “Kohtume metsas!”. Helen Luksi sõnul õpiti 18 RMK looduskeskuse läbiviidud programmidel praktiliste tegevuste kaudu märkama metsade elurikkust ning majandusmetsade seost meie igapäevaeluga. “Juhendajad jäid laste huviga väga rahule. Ei tasu karta õppeprogrammides käsitleda traditsioonilisi teemasid, sealhulgas ka metsamajanduslikke. Oluline on teema ilmestamiseks kasutada näitlikke vahendeid ja aktiivseid meetodeid,” ütles Luks. Jaanuaris-veebruaris toimuvad järgmised RMK talveprogrammid, mis on suunatud kõikide üldhariduskoolide õpilastele ja lasteaedade lastele. “Kohtume metsas!” oli seotud kuuendate klasside kooliprogrammi loodusainete valdkonnaga, mis hõlmab enim metsa teemat. Lisaks programmi läbiviimisele kattis RMK osaleja transpordikulu kolme euro ulatuses ning pakkus osalistele lõkke ääres teed koos suupistega. Tänavusel rahvusvahelisel metsa-aastal on RMK korraldanud mitmeid loodushariduslikke tegevusi. Kümnendat korda toimus interaktiivne metsaviktoriin, mis kogus rekordilised 9307 osalejat 809 klassist. Maikuus toimus üle-Eestiline metsaistutuspäev, kus osales 4000 õpetajat ja õpilast. Kuuekümnele riigimetsa hektarile pandi kasvama ligi 160 000 uut kuuske ja mändi.