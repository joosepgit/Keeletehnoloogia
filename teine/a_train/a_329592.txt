www.naisteleht.ee	 Kevadkoristuse möllus kodus lendlevad kodukeemia aroomid viivad puhtusehimulisel perenaisel pildi silme eest. Kuuma auruga koristamine on keskkonnasõbralikum ja allergiavabam – tõdesime omal nahal, et koduõhk muutub niiskemaks (eriti vajalik keskküttega kodus!) ja värskeks. Kuidas see käib? Kõigepealt vala masinasse vett ja valmista ette sobiv otsik: laiemale otsikule tõmmatakse pähe mitmekordselt kasutatav froteemüts, mis pühib kokku kogu mustuse, mis masin lahti puhub-aurutab. Väiksem otsik jääb froteemütsita – tuleb ise lappi käe otsas kaasas tassida. Siis torka masin vooluvõrku. Puhasti boileris kuumutatakse vesi surve all keemiseni ja edasi saad juba päästikuga tööle asuda. Pihusta ja pühi, pihusta ja pühi. Kuuma auru ei pea kartma, kui see koristamist vajavale kohale suunata, sest lenduvad imepisikesed piisad ei kõrveta inimest. Veesõda aurupuhastiga siiski mängida ei maksa. Mis see maksab? Aurupuhasti hind algab 80 eurost. Mida kallim masin, seda rohkem lisavarustust sel on, nii et peenemad mudelid maksavad ka 155 eurot. Aga kui arvutad kokku, kui palju kulub sul aastas puhastusvahenditele, tasub aurupuhasti ost ehk ära, sest siis võid loobuda klaasi, peegli, pliidi, akna, vannitoa, parketi ja WC puhastusvahenditest. Aga arvesta, et enne aurupuhastamisele üleminekut tuleb kodu ikkagi klassikaliste puhastusvahenditega puhtaks küürida – kaua ladestunud mustust ei pruugi kuum aur eemaldada. Edaspidi pole keemilisi puhastusvahendeid enam vaja! Aurupuhasti korrashoiuks tuleb paaki puhta kraaniveega regulaarselt loputada ja sõltuvalt kasutatava vee karedusest eemaldada pärast iga 25.–50. paagitäie läbitöötamist küttekehalt katlakivi. Tugev aurujuga pääseb ka sinna, kuhu nuustikuga on raske ligi saada. WC-poti pesuks on aur eriti mugav, sest toob lagedale äärtesse sadestunud mustuse, millele geelidega ligi ei pääse. Peegel hakkab samuti taas veatut pilti näitama. Ja vannituba ei haisegi kaks päeva kemikaalide järele – juhhuu! Aknad: Masin lubab, et aknapesu pole iial olnud nii mugav. Isegi kardinad saavad ühtaegu puhtaks. Tõepoolest, aur lööb aknad särama! Mõned klaasile jäänud triibud saab ju tavalise majapidamispaberiga maha pühkida. Ka õhukesed kardinad saavad värskema ilme ja neilt kaovad väikesed plekidki. Paksud kardinad tuleb ilmselt siiski pesumasinas pesta. Ehkki me nägime, et ka aurupuhastil võtab vuugivahede pesemine omajagu aega (ühel kohal tuleb mõni minut edasi-tagasi aurutada), on tulemus super. Kui iga nädal auruga puhastada, ei tohiks vuugivahedesse enam mustust kogunedagi. Ülejäänud põranda peseb vaevata. Elutuba: Masin lubab, et puhastab tekstiilist või värvimata nahast mööbli ja toolid ning saab hakkama ka teleri ja arvuti poleerimisega (kuum aur tuleb kahel viimasel juhul pihustada lapile). Tõesti, aur võtab heledalt mööblilt väiksemad plekid ja päästab tolmust. Ka arvuti ja teleriga saab hakkama. Julgeme soovitada küll! Kuum aur toob välja ka pliidi servadesse kogunenud mustuse. Kuna ahjuuksel on plekid uhkeldanud juba kuid, siis seal asi sama libedalt ei lähe: aurutamine muudab plekid küll heledamaks ja pliidiukse läbipaistvamaks, aga kogu mustust siiski ära ei võta. Kui samad plekid keemiaga maha saaks ja hakata ahju regulaarselt auruga puhastama, siis teeb ilmselt töö ära küll.