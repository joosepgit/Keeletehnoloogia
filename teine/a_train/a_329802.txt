www.bioneer.ee	 Tänavu 1. mail Minu Eesti mõttetalgute töötoas "Ettevõtlus ja uued töökohad" üks väljakäidud mõte on saamas reaalsuseks. Üheks võimaluseks töötuse leevendamisel peeti inimeste kaasamist riigimetsa hooldustöödele. Sotsiaalministeerium koostöös kodanikualgatuse Minu Eesti eestvedajatega on ellu viimas projekti, millega luuakse uusi töökohti ning võsast saavad puhtaks Eesti metsad. Riigimetsa Majandamise Keskus (RMK) liitus mõttetalgutel sündinud ideega ja pakkus välja looduskaitsetööde teostamise programmi. Põhiliseks kavandatavaks tööks on võsaraie looduskaitseobjektidel ja looduskaitsealadel. Tegemist on puisniitude korrastamise ja vaadete avamisega. Samuti prügi koristamine kaitsealadel. Metsade puhastamiseks on Riigimetsa Majandamise Keskus (RMK) valmis programmiga looma kuni 1500 uut töökohta. Sotsiaalministeerium on projekti teostamisel igakülgselt abiks olnud. Ühiselt on leitud, et 1. jaanuarist käivituv palgatoetuse meede võimaldab need töökohad ka luua. Sotsiaalminister Hanno Pevkuri sõnul saab ettevõtmise abil täidetud kaks eesmärki. „Tööd saavad kuni 1500 inimest, kelle abil saavad meie metsad puhtamaks,” ütles minister. „Kevadistes mõttekodades olid nii töötus kui meid ümbritseva keskkonna puhtus väga tähtsad teemad ning pakuti ideid, kuidas olukorda parandada. Palgatoetuste abil saame osad mõtted kindlasti ka teoks teha,” lisas Pevkur. „Antud projekt on hea näide riigi ja kodanikualgatuste koostööst heade ideede elluviimisel, mis meil kõikide elu paremaks teeb,“ ütles Vello Tamm, Minu Eesti töötoa "Ettevõtlus ja uued töökohad" eestvedaja. Programm algab jaanuaris 2010. Mis on palgatoetus?