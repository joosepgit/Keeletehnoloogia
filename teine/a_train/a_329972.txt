arvamus.postimees.ee	 Aarne Leisalu: veidi liiva tasuta kõrghariduse tahtjate veskisse Kõrge haritus- ja haridustase on iga ühiskonna arengu ja konkurentsivõimelise majanduse võtmeteguriks. Seetõttu ühiskond teeb ja peabki tegema olulisi sellekohaseid investeeringuid nii haridussüsteemi tehnilisse baasi kui ka tudengitele õppimise võimaldamiseks. REKLAAM Samas on kõrgharidus isiku investeering eesmärgiga tulevikus oma tööjõu väärtust oluliselt suurendada ja selle kaudu tulu saada. Tasuta haridus aga ei kohusta kedagi millekski ega sunni ka mõtlema, kas haridusinvesteeringu raha ikka otstarbekalt kulus. Oleks loomulik, et õppuri kõrval tahab investeerija ehk ühiskond ja maksumaksja hariduse toetamisest tagasi saada ka vahendeid, mida uuesti ühiskonna hüvanguks kasutada. Kui kodanik, kellesse ühiskond on tema koolitamise toetuse kaudu investeerinud, paneb haridusinvesteeringu hoopis teises ühiskonnas teenima, siis pühib maksumaksja suurest osast investeeringust «suu puhtaks» ja peab leidma järjest uued vahendid uute koolitatavate koolitamiseks. Jääks muidugi au eestlase heast käekäigust mujal, aga see kutsub veel rohkem ühiskonna poolt koolitatud ajusid niimoodi toimima ja maksumaksjale «tünga tegema». Siinsele maksumaksjale jääks vaid töö ja suhtelise vaesuse «rõõm». Eetiliselt peaks olema häbiväärne noorele hakkajale tulevasele ühiskonna alustalale «invaliiditoetust» tasuta kõrghariduse näol pakkuda. Seda vastu võtta ja selle eest võidelda peaks olema veelgi häbiväärsem. Mis ühiskond see on, kui ta peab väetite, infrastruktuuri, kultuuri jms kõrval tagastamatult toetama teo-, otsustus- ja algatusvõimelisi, perspektiivikaid noori, kellelt maksumaksja ootab hoopiski iseseisvust, vastutustunnet, aktiivsust, edukust ühiskonna ülesehitamise jätkamisel? Kas anname põlvkondade teatepulga üle tagastamatu toetusega (ja selle taotlemise ees võitlema) harjunud põlvkonnale? Tähele tuleb panna, et igasugused toetused (teatavate eranditega väetitele, puuetega isikutele, jms) ainult õõnestavad ühiskonna jätkusuutlikkust ja arenemisvõimet. Seetõttu on üha avaneva maailma tingimustes tasuline haridus ainuke võimalus, mille kaudu just konkreetse ühiskonna maksumaksja oma ühiskonna liikmete kõrgkoolitamisest mingitki otsest kasu saab. Õppur finantseerib oma koolitusinvesteeringut õppelaenu, doonorite stipendiumite ja oma vahendite abil. Ühiskond «katab» oma osa eranditeta igale tudengile kuuluva madala tagatisnõudega õppelaenu intressi kaasfinantseerijana ja ka pearaha ning ühiskonnale eriti olulistes valdkondades konkursi alusel määratavate stipendiumite kaudu. Õppelaenuga katab õppur tulevikku suunatud investeeringu ja sellega seotud riskid ning võtab endale selgelt määratletud kohustused ühiskonna ees. Riiklike vahendite arvel finantseeritava riikliku tellimuse asemel tuleb rakendada nn pearaha süsteem kvaliteetset õpet tagavatele kõrgkoolidele sõltumata nende omandivormist ja eriti hästi kaalutud stipendiumid ühiskonna seisukohalt oluliste valdkondade arendamiseks (nt rahvuskultuur jms). Küllap tekivad ka arvestatavad humaansetele kaalutlustele rajanevad mitmesuguste heategevuslike ja arengufondide asutatud stipendiumid. Ka peab aktiivne tudeng ise suutma täiendavaid vahendeid juurde teenida õppimist kahjustamata, saades ühtlasi kogemusi tööturul läbilöömiseks. Riikliku tellimuse ärakadumisel hakkavad ka kõrgkoolid ise tudengite teenimisevõimaluste toetamisest huvituma. Ühiskonna tuleviku (ehk tudengite) nännipunnitamine ja «kargu» pakkumine on vaja selgelt ja tagasipöördumatult lõpetada. Ei taha me ju nännipunnitsevat ühiskonda oma lastelegi. Niigi on ühiskond valmis tuleviku nimel mahutama arvestatavaid vahendeid oma kodanike harimisse, lükates tulevikku paljud muud vajalikud investeeringud.