www.naisteleht.ee	 pannkoogipann Igal pannkoogisõbral kujuneb välja oma eelistus, kas õhukesed ülepannikoogid või väikesed kohevad lusikakoogid: F: Helin Loik Poes pannkoogipanni vaadates ei saa üle mõttest, kas tõesti peab kookide küpsetamiseks ostma eraldi panni või on see liigne peenutsemine? Naisteleht otsis vastust. Pannkoogipannide ja muude spetsiaalpannide eesmärk on Tefali tootesarja müügiesindaja Svetlana Ivanova sõnul muuta perenaiste elu lihtsamaks. «Madalaservalistel pannidel on kooke mugav ümber pöörata. Eriti ülepannikooke,» lausub ta. Ka efektseid koogi ümberviskeid saab selle panniga paremini teha, kuid selleks peab küpsetaja olema kindla käega. Pesadega pannid sobivad suurepäraselt paksemate pannkookide küpsetamiseks. «Pesas ei valgu koogitainas laiali ja kerkib kohevamaks kui tavapannil,» selgitab Ivanova. Neid panne on nelja-, kuue- ja seitsmepesalisi. Mida vähem pesasid, seda suurema läbimõõduga need tavaliselt on. Pesad sobivad hästi ka munade praadimiseks. Ivanova ütleb, et ka pannkoogipannidel on olulisi erinevusi. Tähtsam kui serva kõrgus on panni põhja paksus. «Mida paksem on põhi, seda ühtlasemalt jaotab pann kuumust ja seda kauem peab küpsetamisele vastu,» põhjendab ta. «Mõistagi on paksema põhjaga pannid ka hinnaklassilt kallimad.» Õhukese põhjaga pannide puhul tuleb olla temperatuurivalikul ettevaatlik, sest küpsetatav toit võib minna kergemini kõrbema ja pann tõmbuda liigsest kuumusest kõveraks.