arvamus.postimees.ee	 Juhtkiri: kas vaikus enne tormi? Kui möödunud aastal lahvatas nn maadevahetuse skandaal ja lõpetati Eesti Raudtee erastamisleping, langes Eesti maailma korruptsioonitajumise indeksi tabelis kohe nelja koha võrra, 24-lt 28-le kohale. Tänavu on olnud rahulikum ning Transparency Internationali tabelis on Eesti koht ühe pügala võrra paranenud. Ja positiivne on seegi, et võrreldes lõunanaabrite Läti ja Leeduga on Eesti tabelis siiski kerkinud, mitte nende kombel langenud. Teada on, et poliitika ja rahamaailm on omavahel seotud. Ikka on parteide kõrval ärimehed, kes toetussummade eest vastuteeneid ootavad. Tahtmata ajada konspiratsiooniteooriat, siis kas Eesti tänavune «edu» selles korruptsioonitabelis pole äkki seotud asjaoluga, et sel aastal pole Eestis valimisi? Aga mis siis järgmisel aastal juhtuda võib, kui ees on europarlamendi ja kohalike omavalitsuste valimised? Erakondade rahastamise süsteemi äärmiselt läbipaistvaks muutmine on üks vahend, mis tagab Eestile koha korruptsioonipuhaste Põhjala riikide seas.