www.naisteleht.ee	 Toit: Vürtsid! Vürtsid! Vürtsid! Olge ettevaatlikud, kui te ei armasta vürtsikaid toite, ja uurige enne sööma asumist, millega toidulaual tegu. Näiteks on seal alati seesamiseemnekaste ehk tahina. Selle toidu suhtes erapooletuid pole: see kas maitseb või ei maitse üldse. Kindlasti tasub ära proovida lambahakklihast valmistatud vorstikesed ehk kofta’d ja lambalihast kebab. Üllatus on meeldiv, sest «kasukamaitset» Egiptuse lambalihal pole. Kui leiate menüüst omm ali, siis teadke, et tegu on omalaadse seguga riisist, rosinatest, kookospähklitest ja piimast. Väärt kaup maiasmokkadele. Raamat: Agatha Christie «Surm Niilusel» Raamatus «Surm Niilusel» («Death on the Nile»), mis kuulub ka autori enda lemmikute hulka, toimetab pedantne ja nutikas detektiiv Hercule Poirot. Puhkusereisil mööda Niilust, ehkki pardal olijate hulgas on paratamatult ka üks mõrvar, käiakse läbi nii mõnedki põnevad kohad. Haarav ja kasulik lugemine enne puhkust Punase mere ääres. Kuidas kohale saab? Reisihooaeg saab suure hoo sisse oktoobris ja kestab mai keskpaigani. Talvel on kõige mõistlikum ja soodsam tšarterlend Sharm El Sheikhi või Hurghadasse, seda isegi siis, kui otsustate kohapeal omal käel seigelda. Suvel saab Egiptuse pealinna Kairosse lennata vahemaandumisega mõnes Euroopa lennujaamas. Egiptlased on sõbralik rahvas, aga ärge unustage, et paljude kaupmeeste laia naeratuse taga on otsatu omakasupüüdlikkus. Lisaks on neil harukordne oskus viia rahulikke põhjamaiseid eestlasi seisundisse, kus teile tundub, et peate ära ostma kõik, mida pakutakse!