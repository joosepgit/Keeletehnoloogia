www.naisteleht.ee	 Kuidas matet juua? Matet valmistatakse nagu tavalist teed. Lõunaameeriklased ja kõik teised suuremad mate-entusiastid joovad seda aga palju kangemalt: nemad panevad spetsiaalsesse anumasse ehk kalebassi 1/3 kuni 2/3 teepuru ja selle peale vee. Selle suure hunniku puru peale tehakse mitu tõmmist: kalebassi põhja jäänud purule valatakse lihtsalt värske kuum vesi peale, kui esialgne kogus on ära joodud. Joogi maitse ja hea toime ei kaota sellest vähimatki. Mate on mõnusalt ergutav, kui lasta sel tõmmata kaks kuni viis minutit, rahustav mõju tekib pärast kümneminutilist tõmbamist. Bombilla ja kalebass Mate rüüpamiseks mõeldud bombilla on metallist kõrs, mille otsas on sõelalaadne filter, mis ei lase teepurul suhu sattuda. Kalebass, millesse mate valmistatakse, on tehtud pudelkõrvitsast. Matet ja matenõusid müüakse kohvi- ja teepoodides, samuti saab matet lahtiselt osta supermarketitest. Hind on keskmiselt 40 krooni. Mate latte 1/3 kangemat mate teed 2/3 piima Vala klaasi kuumutatud piim ja selle peale tasakesi mate, mis on umbes viis minutit tõmmanud. Soovi korral lisa suhkrut nagu tavalisele latte ’le. Mate vahukoore ja meega 1 kl matet 2–3 spl vahukoort 1 tl mett Pane klaasi põhja mesi ja vala peale mate. Löö vahukoor kergelt vahtu – nii, et seda oleks võimalik valada. Pane lusikas vastu klaasi sisekülge vahetult joogi kohale ja vala vahukoor üle lusika aeglaselt joogi peale nii, et see jääks kihina tee peale.