www.naisteleht.ee	 Rips selgitab, et kui kõhulihased on treenimata, on raske sirgelt seista ja keha otsib muid võimalusi sellega toime tulla. Nii muutubki kas alaselg nõgusaks või vajub inimene kössi ning olge lahke — alaselja nimmeristluu piirkond, ülaselg ja õlavööde hakkavad valutama. «Inimene paneb ju ise endale diagnoosi, kurtes, et selg väsib ära. Väsibki. Kui üldist füüsilist koormust ei ole, on lihased nõrgad ja jäävad jäigaks,» seletab arst. Ta rõhutab, et füüsiline aktiivsus ei tähenda tohutut trenni — ka harrastus­sportlane võib olla üsna kehvas seisus, kui tegeleb kitsalt oma alaga, ei tee soojendust ega lõdvestust. Üks asi viib teiseni, hoiatab doktor. Igatahes ei tohi seljavaevusi tähelepanuta jätta, sest need võivad omakorda tekitada hingamis- ja nägemishäireid, ülekaalu ja probleeme jalgadega. Stress vajutab samuti küüru. Mõnikord on isegi raske öelda, kas üks tekitas teise probleemi või oli see hoopis vastupidi. «Kuna me ei toitu korralikult, hõrenevad ka luud, mis on omakorda seljavae­vustega seotud.» Arst kahetseb, et inimesed kipuvad meditsiini pidama kõikvõimsaks ja usuvad, et iga valu vastu leidub rohi. Inimese enda võimuses on rohkem ära teha — ükski toidulisand ei tee laisa inimese liigeseid korda, luid tugevaks ega säästa seljavalust. Kerttu Jänese Testi end: kas sul on rühiga probleeme? Seisa vastu seina nii, et pea ja tuharad puudutavad seina ja kannad on 9–10 cm kaugusel seinast. Vahemaa alaselja ja seina vahel peaks olema 2–3 cm ning kaela ja seina vahel 3 cm – see tähendab, et sinu rüht on väga hea. Vastasel juhul otsi abi füsioterapeudilt. Seisa kogu pikkuses peegli ees ja vaata, kas õlad on ühel kõrgusel, pea täpselt keskel, puusad mõlemalt poolt ühel kõrgusel, jalad paralleelselt ja lõug paralleelselt põrandaga. Õlad ei tohi olla tõmmatud liiga taha ega vajunud liiga ette, alaselg liiga nõgus, vaagen ette- või tahapoole kallutatud, ülakeha küürus või liiga kumer ja põlved lukustatud ehk liiga sirged. Tee paar kerget hüpet. Püüa tunnetada kaela ja õlavöötme lihaseid – kas leiad alasid, mis on tundlikud ja hellad? Kas tuharalihased on valusad? Millisena tunduvad rindkerelihased? Allikas: www.tiitilves.ee Kuidas seljavalu ennetada? Kontrolli pidevalt oma kehaasendit. Hoidu pikka aega ühes asendis seismisest. Kui see pole võimalik, siruta vahepeal. Siruta! Siruta! Siruta! Arvutiga töötades püüa iga 35–40 minuti tagant tõusta. Siruta, ringuta ja tee kuus puusaringi paremale ning vasemale. Istudes joonista aeglaselt ninaga õhku suuri tähestiku trükitähti, korraga kümme tähte. Lõõgastavad harjutused Istu toolil nii, et saad käega labajalga selja tagant haarata. Langeta pea. Sügavalt sisse hingates suru reit ettepoole. Säilita asendit hinge kinni pidades 7 sekundit. Välja hingates lõõgastu. Tõmba jalalaba ülespoole nii palju kui võimalik. Tee harjutust kolm korda. Istu lauale ja tõsta jalad toolile. Painuta keha ette, asetades kõverdatud käed jalgade vahele. Hinga sisse ja suru selg sirgeks. Hoia 7 sekundit hinge kinni. Hinga välja ja lõõgastu. Suru küünarnukid alla põranda poole nii palju, kui lihased lasevad. Tee nii kolm korda. Toolil istudes kalluta pea ühele poole ja haara õrnalt peast. Teise käega hoia tooli servast kinni. Hinga sügavalt sisse ja kalluta keha sirgelt peakallutuse suunas. Hoia asendit hinge kinni hoides 7 sekundit. Hinga välja ja vii keha tagasi keskasendisse. Tee harjutust 5–7 korda. Aseta üks jalg teise jala põlvele, hoia kätega põlvest ja labajalast. Sügavalt sisse hingates siruta keha ja hoia 7 sekundit hinge kinni. Aeglaselt välja hingates vii keha ettepoole. Hinga sisse ja suru abaluud kokku, seejuures vii pea kuklasse ja tõmba kõht sisse. Hoia 7 sekundit. Aeglaselt välja hingates vii õlad ette ja hoia 7 sekundit. Tee harjutust kolm korda.