arvamus.postimees.ee	 Juhtkiri: sõltumatu kohus Riigikohtu esimehe Märt Raski eilne kõne Tallinnas Eesti politsei 90. aastapäevale pühendatud konverentsil ja tema lühiusutlus Postimehele olid suunatud Eesti demokraatlikest väärtustest kinnipidamisele, kuid asja kurvem külg on see, miks pidi Rask üldse sellistel teemadel rääkima. Riigikohtu esimees võinuks ju lihtsalt peatuda üksnes politsei heal tööl ja pidada maha tavalise pidupäevakõne. Ometi Rask seda teed ei läinud, vaid rääkis lisaks politsei aastapäevale ka riigis kerkinud fundamentaalsetest probleemidest ehk ajakirjandusvabadusest ja süütuse presumptsioonist. «Demokraatia toimimise eeldustena tuuakse tihti välja kaks põhimõttelist kriteeriumi, milleks on vaba ajakirjandus ja sõltumatu kohtusüsteem. Kui riigis ei austata ajakirjandusvabadust ja puudub oma rikutud õiguste kaitse võimalus sõltumatus kohtus, pole mõtet rääkida demokraatlikust ühiskonnakorraldusest,» ütles Rask. Kuid just need kaks kriteeriumi on langenud viimasel ajal rünnaku ohvriks. Justiitsministeerium soovib kuulutada mitu kohtuistungit kinniseks, sest justiitsminister Rein Langi arvates on meedia kirjutanud kohtuprotsessidest valesti. Nii juhtus näiteks Valga maavanema Georg Trašanovi kohtuistungiga. Kuulakem jälle Raski: «...fakt on see, et avalik õigusemõistmine on põhiseaduslik väärtus, millest võib kõrvale kalduda üksnes mõne teise põhiseadusliku väärtuse kaitseks. Kinniste uste taga peetav kohtuprotsess ei täida oma rolli ühiskondlike hoiakute kujundamisel, kuid kas me saame eeldada, et tõde huvitab lehelugejat, televaatajat rohkem kui kellelegi kohtu kaudu vingelt ärapanemine.» Loomulikult ei saa mööda ka enesekriitikast – meedia on mitmelgi korral tembeldanud inimesi enne kohtuotsust süüdlaseks, kuid viimase aja märgatavaim näide pärineb siiski peaminister Andrus Ansipilt, kes Herman Simmi ilma igasuguse kohtuta kurjategijaks kuulutas. Rask võttis säärase käitumise vastu otsustavalt sõna. Iseküsimus muidugi, kas justiitsministeerium teeb ka vastavad järeldused või jätkub konfrontatsioon ajakirjandusega. Siiski andis Rask mõista, et justiitsministeeriumi tüli ajakirjandusega tähendab tegelikult tungimist ka kohtuvõimu pärusmaale. Üks demokraatliku riigi põhialuseid on võimude lahusus, mis tähendab muu hulgas ka sõltumatut kohtuvõimu. On tegelikult kurb ja samas hoiatav, kui riigikohtu esimees peab rääkima ajal, kui meie põhiseadus on kehtinud juba üle 16 aasta, nii elementaarsetest asjadest.