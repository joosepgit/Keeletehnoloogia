arvamus.postimees.ee	 Reklaamiagentuuri IDEA loovjuht Tanel Kuningas leiab Postimehe arvamusportaalis, et «Issi, kus sa oled?» on klassikaline sotsiaalkampaania ning üles ehitatud väga loogiliselt. REKLAAM Sotsiaalreklaam on üks kummaline nähtus. Ühelt poolt on sotsiaalkampaaniates esitatavad seisukohad sellised, millele üldjoontes on raske vastu vaielda – suitsetamine on tõepoolest kahjulik, helkurit tasub kanda, lastehaigla toetamine kõlab nagu hea ja üllas mõte. Need on ideed, millega on palju lihtsam nõustuda kui see, et kindlasti tuleks eelistada ühte sulatatud juustu kõikidele teistele. Teisalt on sotsiaalreklaamil võime tekitada kirglikumaid seisukohti, sealhulgas negatiivseid, kui mis iganes kommertskampaanial. Me oleme niivõrd harjunud ostetud meedias esitatavaid sõnumeid filtreerima ja vajadusel ignoreerima, et kui kohtame seal tavapärase värvilise rõõmuralli asemel midagi, mida ignoreerida justkui ei saa, käivitub kerge ärritusrefleks. Siis juhtub miski, mis reklaamiinimesi väga huvitab ja rõõmustab, ning mida kommertsreklaamide puhul kohtab liigagi harva – laiem avalikkus hakkab arutlema kampaania teostuse üle. Keelekasutus, kunstiline väljendus, väidetav sihtgrupp ja tajutud sihtgrupp ning kõik muu selline võetakse põhjaliku ristanalüüsi alla. Üks viimaseid taolisi näiteid on kampaania, mida tuntakse nime all «Issi, kus sa oled?». Siin kohtame jällegi probleemipüstitust, millega on keeruline mitte nõustuda – üksikvanemate ja nende laste aitamine ning nende murede teadvustamine on vajalik. Teatava kriitika alla on sattunud kampaania põhivisuaalide teostus – miks õnnetu laps, miks mainitakse tekstis just «issit»? Tegelikult on alust väita, et see kõik on väga loogiline. Pildil on laps, kuna laps on probleemi tekke «ese», lapse olemasolu tingib vanemaks olemise. Laps on kurb, kuna kurbus on emotsioon, mida väljendatakse millegi olulise puudumise korral. Ja plakatil seisab küsimus «Issi, kus sa oled?», kuna Eestis on üksikemasid kaheksa korda rohkem kui üksikisasid. Kuid see ei olegi üldse peamine. Nõustujaid ja kritiseerijaid jätkub alati ja see ongi hea. Need diskussioonid ja vaidlused vaid võimendavad kampaaniasõnumit ning toovad teema avalikkusesse suuremalt ja laiemalt kui mõni plakat seda eales suudaks. Selles valguses saab öelda, et «Issi, kus sa oled?» on klassikaline sotsiaalkampaania, mida on igati õigustatud pidada edukaks. Artikli autor ei ole seotud kõnealuse kampaania loomise ega teostamisega.