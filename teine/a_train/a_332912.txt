www.naisteleht.ee	 Söök: Restoran Benjaminš Et kõik muu kukub Riias sülle poolmuidu, võiks endale lubada õhtusöögi Läti rahvustoitudest inspireeritud roogi pakkuvas restoranis Benjaminš. Restoran asub hotellis Europa Royale (Kr. Barona tänav 12) ning selle söögisaal on sõna otseses mõttes silmipimestav. Läti on nagu Eestigi kuulunud läbi aegade erinevate riikide koosseisu ja see on mõjutanud nende kööki osalt meiega samas ja teisalt jälle hoopis kummalistes suundades. Näiteks on üks tuntumaid lätlaste rahvustoite pekipirukad – väikesed peekoni-singiseguga täidetud pirukad, mis mõjuvad eriti hõrgult glamuurses keskkonnas. Jook: Kokteil Skyline’i baaris Reval Hotel Latvija 26. korrusel asuv baar on mõnusa õhtu alustamiseks jätkuvalt üks linna paremaid. Seal on garanteeritud uute ja huvitavate inimestega tutvumine nagu ka parimad vaated Riiale. Film: Edvins Snore film «Soviet Story» Möödunud aastal kõige enam emotsioone tekitanud Läti film oli kahtlemata «Soviet Story», mille esilinastus Riias päädis meeleavaldusega Läti saatkonna ees Moskvas. Meeleavaldusel koguni poodi ja põletati lätlasest režissööri kujutanud nukku. Film räägib Ukraina holodomorist, Katõni veresaunast, Nõukogude Liidu ja natsliku Saksamaa koostööst, küüditamistest ning meditsiinilistest inimkatsetest Gulagis. Filmis intervjueeriti näiteks Mihhail Gorbatšovi, kirjanik Viktor Suvorovit ning mitmeid Lääne ja Venemaa ajaloolasi. Kuidas kohale saab? Ostureisile on küll hea minna oma autoga, kuid Hansabussi ülimugavad bussid säästavad üleautostatud Riia tänavatel ise liiklemisest. Märtsi lõpuni maksab Tallinna–Riia bussipilet salongis Tourism Lux vaid 220 krooni ja salongis Business Class 385 krooni. Taskukohase öömaja leiab kesklinnast mõne minuti kaugusel asuvast hotellist Dodo, kus ööpäev maksab 600–700 krooni. Hotell asub uues majas Riia Latgale linnaosas aadressil Jersikase tänav 1.