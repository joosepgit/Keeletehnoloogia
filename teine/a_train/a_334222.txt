www.naisteleht.ee	 Ott ja Natalja: koos kodus, reisil ja spordisaalis.: Foto: Denis Georgievskij. «Küll on hea, kui elukaaslasel on sama harrastus. Võistluste eel tuleb iga päev treenida 4-5 tundi. Õnneks meie peres ei vinguta teineteise kallal: no kus sa olid nii kaua!» kinnitab kulturistipaar Ott Kiivikas ja Natalja Nazarenko-Kiivikas. Otil on tõestus sellele omast elukogemusest võtta: tema eelmine kooselu puruneski suuresti seetõttu, et toonane elukaaslane Signe ei suutnud mehe lõputu kodust eemalviibimise ja suure treeningkoormusega harjuda. Nüüd üritab ta olla võimalikult hea (pühapäeva)isa oma viieaastasele tütrele Cristin-Amanile. Oti (28) värske abikaasa Natalja (26) võtab laupäeval peetavatest Eesti karikavõistlustest kulturismis ja fitnessis osa esimest korda. Otile on see 45. kulturismivõistlus. Muudelt võistlustelt on Nataljal aga ette näidata arvestatav hulk tiitleid: meistersportlane iluvõimlemises ja kolmekordne Ukraina meister fitnessis, mulluse Euroopa meistrivõistluste neljas ja maailmameistrivõistluste seitsmes koht. Võistlused viisid kokku «Loodan väga, et Natalja Eestisse elama asumine elavdab siinset fitnessielu. Selle ala harrastajaid on Eestis siiski vähe,» ütleb Ott. «Kui Natalja lavale läheb ja näitab, kui nauditav on tipptasemel fitness, siis ehk hakkab rohkem naisi selle vastu huvi tundma.» Ott rõhutab: naiste (body)fitness ja naiste kulturism on kaks täiesti ise asja. Fitnessis hinnatakse sportlase kehailu, liikumist ja harjutusi. «Sellele alale tulevad paljud endised ilu- ja sportvõimlejad,» ütleb Ott. Nagu ka Natalja, meistersportlane iluvõimlemises. Ilu- ja sportvõimlejate sportlasekarjäär on lühike: kui sa 21aastaselt oma maa koondisse ei kuulu, siis võid vaikselt lõpetama hakata. «Aga fitnessivõistlustel konkureerin näiteks ühe 40aastase venelannaga, kes alati tuleb esikolmikusse,» ütleb Natalja. «Sisuliselt saad fitnessi harrastades veel ühe elu juurde!» muigab ta. Ettevalmistus on kulturistide omaga sarnane, kuid fitnessis ei pea keha rasvaprotsent olema nii madal kui kulturismis. «Naine ei pea olema lihaselise, küll aga sportliku kehaga,» ütleb Ott. Paar tutvus 2004. aastal Mister ja Miss Baltikumi võistlustel Leedu väikelinnas Druskininkais. «Teadsin Nataljat Arnold Tokko tehtud fotolt juba varem. Tahtsin selle ilusa raamitud foto talle isiklikult üle anda. Nii see läks. Hiljem olime veel ühel võistlusel koos,» räägib Ott. Suhtlus jätkus ja tipnes abieluga. «Võistlussõidud võivad mõnikord olla ettearvamatud,» muigab Ott. «Mäletan selgelt, kuidas Otti esimest korda nägin. Ta oli nii lõbus, nii seltskondlik. Ning vene keelt rääkis ka väga hästi,» meenutab Natalja. Praegu õpib naine usinasti eesti keelt. «Aga jube raske on!» Range dieet tigedaks ei muuda Karikavõistlusel esindavad mõlemad oma koduklubi Reval Sporti. Ott on kaasa üle tõeliselt uhke: «Nataljal on sisuliselt sama treeningumaht mis mul. Enne võistlusi isegi seitse päeva nädalas, 3-4 tundi päevas. Eriti just jõutreeningute osa.» Natalja suudab teha 90kilose kangiga kümme täiskükki ja 60kilose kangiga lamades surumisi kuueseid seeriaid – sellega ei saa iga meeski hakkama! Natalja haruldane painduvus võtab meil aga lausa suu lahti. «Mina saan tavaliselt trenni lõpuks spagaadi maha. Aga Natalja, kes on 12 aastat iluvõimlemisega tegelnud, võib end väänata, kuidas soovib,» ütleb Ott. Natalja meenutab, kuidas ta tüdrukuna kodus koolitükke tegi – õpik ees, ise spagaadis. Otti ja Nataljat võib pidada tõeliseks noorpaariks: kooselustaaži on neil vaid kaks kuud. «Enne käis Natalja Eestis viisaga, sai siin elada 2-3 kuud, siis pidi Ukrainasse tagasi minema.» Praegu on naisel alaline elamisluba ning mai lõpus Itaalias toimuval fitnessi EMil esindab ta juba Eestit. «Eks igas kooselus tule hõõrumisi ette, aga meil on esialgu kõik rahulik,» muigab Ott. Isegi kulturistide kurikuulus võistluseelne dieet, mida Ott ja Natalja praegu järgivad, pole neid teineteise peale karjuma ajanud. «Minu meelest sõltub kõik enesega rahulolust. Kui sa peeglist näed, et vorm muutub järjest paremaks, on seda kurnavat kuuri palju kergem taluda,» kinnitab Ott. «See on juba looduse poolt paika pandud, et naistel on rasvaprotsent organismis palju suurem. Aga kui oled seda ala nii kaua harrastanud, siis tead ette, et võistluseelne dieet muudab närviliseks ja pahuraks, ja oskad end vaos hoida,» ütleb Natalja. *** Kuidas toitub kulturist? Kulturisti toitumine ja trenn on rajatud sellele, et võistlusvälisel perioodil kasvatatakse lihasmassi ja mõni kuu enne tähtsaid jõuproove võetakse rasv lihastelt maha. Kulturist Ott Kiivikas sööb isegi kaalu mahavõtmise perioodil tavainimesest ligi kaks korda rohkem. Dieet tähendab lihtsalt toitumise eripära. Kartulit ei söö nad kuude viisi, küll aga kaerahelbeid, täisteratooteid, ka leiba ja pruuni riisi. Samuti juurvilja. Loomset päritolu toitudest looma- ja kanafileed, kala ja mune, rasvata kodujuustu ja kohupiima. Võistluseelsel ajal jäetakse menüüst välja kõik magus (v.a väike kogus süsivesikurikast jooki pärast treeningut), samuti praetud road. Rasvast aga päriselt loobuda ei saa, sest ilma selleta muutub enesetunne halvaks. Seepärast tarbib Kiivikas linaseemne- või oliiviõli. «Võrreldes Otiga söön mina nagu kassipoeg,» naerab Natalja. «Absoluutselt kõik on limiteeritud, portsjonid hästi väikesed. Unistan vaid sellest, kuidas pärast suurvõistlusi saan ühel päeval süüa kõike, mida hing ihaldab!» Magusaisu on naine harjunud alla suruma: «Kui tõesti kommiisu tuleb, söön suure ilusa mahlase puuvilja.