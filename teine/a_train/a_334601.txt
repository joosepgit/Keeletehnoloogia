arvamus.postimees.ee	 Juhtkiri: pekipirukad kamaga Ei saa me läbi Lätita. Just sel nädalal kutsub sajandat sünnipäeva tähistav Eesti Rahva Muuseum kõiki osa saama Läti-teemalisest väljapanekust Tartu söögikohtades. Ja läti kokad tulevad ning näitavad, mida nad oskavad. Maitse üle ei vaielda, aga ilmselt on nii pekipirukad kui Kurzeme strooganov paremad majandusuudistest, mis viimasel ajal lõuna poolt tulevad. Jah, Eesti võib ju ühest küljest rõõmustada, et meie pangandus on teistsuguses olukorras, ja kohati saadakse maailmas sellest ka nii aru. Muidugi võib ka loota, et võimalik välisinvestor uurib enne raha paigutamist põhjalikult taustu ja tuleb ikka meie tänavasse, kuid maailmale on Balti riigid siiski üks majanduspoliitiline ruum, kolmik, kellele saab läheneda ühesuguste valemitega. Ja juttu, et pekipirukate asemel tehakse meil hoopis kama, väga tõsiselt ei võeta. Ükstakama kõik, kas Riia või Tallinn, ehk kui ühel on probleemid, siis on ka teisel. Siiski – oktoobri lõpus kinnitas reitinguagentuur Standard & Poor’s Eesti pika- ja lühiajalise välisvaluutakohustuse reitingud senisel tasemel, samal ajal Läti reitingut alandades. On kasvanud risk, et riik peab halvenenud majanduskliimas toetama kodumaiseid panku, kõlas põhjendus. Möödus vaevalt poolteist nädalat ja ennustatu oligi käes – Läti valitsus teatas, et võtab pankrotiohu vältimiseks ühe riigi suurima panga Parexi enda kontrolli alla. Kuid ka rahvusvahelise mainega reitingufirmast erisugustest otsustest (mille seas polnud S&P oma kuigi erakordne) tegelikult ei piisa. Balti riikidest kui millestki homogeensest räägivad endiselt nii riigipead kui rahvusvaheliste organisatsioonide juhid. Õieti pole neid tsitaate tarviski – vajadusel mõtleb tuntud lehe ajakirjanik välja ja üldistab, et Balti riikides kordub Island. Nii nagu hiljuti juhtus The Independentiga, kus Rahvusvahelise Valuutafondi juhile see sõnum sõna otseses mõttes suhu pandi. Veel praegugi pole meil täpset teavet, kui raskes seisus Parex ikkagi oli (ja on). Võime ainult loota, et lõunanaabrite valitsuse otsus oli õigeaegne ja mitte hilinenud. Kuid nii või teisiti on otsustamine parem kui otsustamatus. Sest just nii saab oma säästude pärast muretsev kodanik kätte oma annuse usaldust, mida ta praeguses olukorras kõige enam ootab ja vajab. See, et lõunanaabri valitsusjuhtide otsustusjulgus on alles, näitab nimelt, et ehk saab usaldada ka meie omi. Neid, kes kinnitavad, et meie hoiused on kõige hullema asjade käigu korral vähemalt teatud suuruseni tagatud ja pensionisambad lootusetult kokku ei kuiva.