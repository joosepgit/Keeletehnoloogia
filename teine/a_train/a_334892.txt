www.bioneer.ee	 Hapustumise vastu aitavad ainult järsud kasvuhoonegaasiheite kärped, hoiatavad 150 juhtivat mereteadlast, kes on andnud oma allkirja Monaco deklaratsioonile. Deklaratsiooni toetab ka Monaco riigipea, vürst Albert II, vahendab Ühendkuningriigi rahvusringhäälingu BBC uudisteportaal. Deklaratsiooni põhjal muutub maailmamere pH-tase senisest loomulikust kiirusest sada korda kiiremini. Uurijate kinnitusel viib ookeanide hapustumine korallide eluks täiesti sobimatu keskkonna tekkeni hiljemalt 2050. aastaks. Seda muidugi juhul, kui süsihappegaasiheide jätkub praegusel tasemel või suureneb. Sellega aga "hapude ookeanide" hädad ei piirdu. Hapustumine toob kaasa toiduks kasutatavate kalavarude kiire vähenemise, mis seab näljaga silmitsi miljoneid inimesi. Deklaratsiooni ühe koostaja sõnul on muutused maailmamere happelisuse tasemes nii põhjapanevad ja kiired, et nende mõju organismidele on pöördumatu. Küsimus on praegu pigem, kui laastavaks see mõju lõpuks osutub ja kui kiiresti see juhtub. Deklaratsioonile allakirjutanud ÜRO Valitsustevahelise okeanograafiakomisjoni täitevsekretäri Patricio Bernali kinnitusel on halvima ärahoidmiseks vaja panna probleemiga tegelema parimad teadlased.Vürst Albert II avaldas lootust, et maailma riigipead astuvad merede kaitseks vajalikke samme ÜRO kliimakohtumisel tänavu detsembris Kopenhaagenis.