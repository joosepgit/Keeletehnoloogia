www.naisteleht.ee	 Kadri täpsustab, et see pole tavaline meik, vaid viis kihti paks meik. «Ja seda pidevalt värskendatakse puudriga. Sellise meigi all tunned, et nahk ei saa hingata. Ja siis lastakse sulle veel suur prožektor näkku,» naerab Kadri ja lobiseb välja ka saladuse, et stiilsed riided, milles neid pildistatakse, on selja tagant klambritega kinni pandud – peaasi et eest kõik kena ja paras oleks. Kadri tudeerib Tartu ülikooli õigusteaduskonnas, kuid on praegu õppepuhkusel. Elamine on tal ju Tallinnas ja töö Vilniuses – Tartusse lihtsalt ei jõua. Vaid korra kuus jõuab vanemaid vaatama. Vilniusesse sõidab ta enamasti bussiga, reis kestab lausa kümme tundi ja enamuse sellest ajast ta magab. Vilniusesse Kadri aga kolida ei kavatse. See linn lihtsalt ei meeldi talle. Tallinnas hoiab tütarlast kinni ka armastus. Elukaaslast iseloomustab Kadri kui tõsist Eesti meest: «Vaoshoitud, kohati kinnine, raskesti talutav,» loetleb ta ja lisab, et just see talle meeldibki. Kadri elukaaslane on taasleitud vana. «Olime pikalt lahus, nüüd leidsime üksteist taas. Meil on väga normaalne suhe,» on Kadri praeguse olukorraga rahul, kuigi jagab korterit hoopis sõbrannaga. Enne elas ta mehega viimase perekonna juures, kuid sellest ei tulnud suurt midagi välja. «See ei ole koht, kus mehega koos elada,» rõhutab Kadri. Üks on aga kindel – popid, sassis soengu ja peentes rõivastes MTV-poisid Kadrile ei meeldi. Ta eelistab meeste osas kahtlemata eestimaist.