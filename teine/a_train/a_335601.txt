www.naisteleht.ee	 Toit: Põhjapõdrapada Jõuluvana külas on mitu söögikohta, kus saab aasta läbi proovida traditsioonilisi lapi toite, näiteks põhjapõdrapada. Laplased ise armastavad põdraliha süüa hapuka moosiga. Napatapuli on söögikohtadest suurim ja pakub ka maitsvat lõuna-buffet’d. Jook: Coca-Cola Aastas korra võib Coca-Colat juua südametunnistuse piinadeta, eriti arvestades, et tänapäevane jõuluvana sai oma muheda välimuse just tänu sellele firmale. Nimelt mõtles meile reklaamidest tuttava muheda ja punase mantliga jõuluvana Coca-Cola jaoks välja üks lapi juurtega kunstnik, enne seda käis jõuluvana korraliku põhjapõdranahast mantliga. Elamus: Jõuluvana postkontor Jõuluvana külas jätkub tegemist üksjagu, kuid kuulus postkontor lummab kõiki. Päkapikud askeldavad kirjakuhjadega rongi ümber, avavad, sorteerivad. Isegi kui ümbrikule on kirjutatud aadressiks vaid «Jõuluvana, Soome», jõuab see kohale. Teised päkapikud tembeldavad samal ajal agaralt posti minevaid jõulukaarte. Jõulukaardi võib valmis kirjutada kas või jaanipäeval – päkapikud hoolitsevad selle eest, et sinu kirjutatud tervitus jõuaks sõprade-sugulasteni jõulukuul. Loomulikult saab tervitused jõuluvana juurest teele panna ka kohe. Kuidas kohale saab? Roveniemi asub Helsingist tunnise lennureisi kaugusel ja sinna pääseb kõige kiiremini Finnairiga. Rovaniemi lennujaam kannab mõistagi Jõuluvana nime. Helsingist saab kohale ka rongiga, kuid koht kupeevagunis on lennukipiletist sageli kallim. Jõuluvana kontor asub Rovaniemi linnast väljas, kaheksa kilomeetrit põhja pool, täpselt polaarjoonel. Sinna pääseb Rovaniemist väga lihtsalt bussiga – turismiinfopunktist või oma hotellist saate väljumisajad ja koha teada. Kui lähete lennujaamast otse jõuluvanale külla, on kõige mõistlikum võtta takso, sest lennujaam on Jõuluvana külast vaid kahe kilomeetri kaugusel. Jõuluvana küla on maini avatud iga päev kell 10–17, suvekuudel avatakse uksed juba kell 9.