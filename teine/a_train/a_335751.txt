www.bioneer.ee	 Esimese hooga võib kohupiimast koduse magustoidu tegemine keeruline tunduda, aga tegelikult on see kõik väga lihtne ja kiire. Kohupiimakreemid võib oma olemuselt jagada kahte gruppi, mida saab omavahel ka kombineerida. Olemas on maitsestatud ja lisanditega variandid. Milliseid maitseaineid või lisandeid kreemis kasutada, sõltub sööjate ja ka tegija oskustest ning soovidest. Igal juhul on koduste kohupiimakreemide valik palju laiem kui poodides pakutav. Soovi korral võite kasutada mahedat kohupiima ja ka mahedaid lisandeid ning maitseaineid. Bioneer toob siinkohal ära kolm väga lihtsat kohupiimamagustoidu retsepti. Magustoidud saab valmis mõne minutiga. Retseptis antud koguseid võite ise oma suva ja maitse järgi muuta. Head katsetamist! Saleneja kohupiim pirniga (1 ports) Riivige kohupiimale lisaks 1-2 pehmet suurt pirni. Pehmet pirni on väga lihtne riivida. Lisage maitse järgi suhkrut. Tervislikum on eelistada rafineerimata pruuni suhkrut, aga kui teile selle maitse ei meeldi, siis asendage pruun suhkur valgega. Kuna pirnid on niigi magusad, siis võib juhtuda, et te ei vajagi lisaks suhkrut. Maitske toitu enne suhkru lisamist! Segage kreemi kas käsitsi (siis jäävad suuremad tükid) või saumikseriga. Kui kohupiima magustoit tundub teile liiga lahja või pirnidest eralduv mahl ei teinud magustoitu piisavalt vedelaks, siis lisage ka jogurtit või hapukoort. Segage uuesti.