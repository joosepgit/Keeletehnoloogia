www.bioneer.ee	 Pildistas MTÜ “Saastevaba Kiviõli”. Fotodel on KKT katlamaja korsten. Foto on tehtud 18. veebruaril 2011. MTÜ teatel on õhusaastest tulenevate mõjude hindamiseks uuringutulemused edastatud ka Terviseametile, kes saab nimetatud andmete põhjal anda omapoolse hinnangu välisõhus levivate võimalike lühi- ning pikaajaliste ohtude ja mõjude kohta inimese tervisele. “Aktiivsete linnakodanikena oleme kaks viimast aastat pidevalt juhtinud keskkonnareostuse eest vastutavate ametnike tähelepanu sellele, et Kiviõli Keemiatööstuse vananenud tehnnika põhjustab keskkonnareostusi ja saastab linna välisõhku. Lõppude-lõpuks kandis meie töö ka vilja ning nüüd on lisandunud usk, et linnaelanike sõnumit võetakse kuulda,” ütles MTÜ “Saastevaba Kiviõli” juhatuse liige Svetlana Heino. Heino sõnul tõestas tänu kodanike aktiivsetele nõudmistele algatatud Kiviõli välisõhu kvaliteedi uuring, et Kiviõli Keemistööstusel on probleeme tehnoloogiliste protsesside ja seadmete vastavusega parima võimaliku tehnika nõuetele keskkonnakaitse seisukohalt. “Üks linnaelanikke vaevava musta suitsu tekke põhjuseid on kütuste lendainete mittetäielik põlemine katla koldes. Küllalt suur põlemata kütuse osakaal viitab põlemisprotsessi mittetäielikkusele, millega kaasneb kantserogeensete süsivesinike teke ja oht Kiviõli piirkonna elanike tervisele. Samuti ei saa sellises ulatuses mittetäielik põlemine olla kuidagi kooskõlas kaasaegse parima võimaliku tehnika nõudmistega,” nenditakse uuringus. “Sisuliselt tähendab see, et Kiviõli Keemiatööstuse poolt makstavad keskkonnatasud ei vasta tegelikkusele,” kommenteeris Svetlana Heino. Uuringus nenditakse muuhulgas, et ettevõtte keskkonnakompleksloa välisõhu saastamisega seotud lubatud heitkoguste projektides on ka mitmeid teisi kummalisi vastuolusid. Tänapäeval ületatakse lõhnaainete esinemise piirväärtust ja seda eelkõige kütuse pumpamisel, millest pärinevate lõhnaainete esinemist on tunda suuremas osas Kiviõli linnas ja selle lähiümbruses, kinnitab uuring. Keskkonnainvesteeringute Keskus eraldas 2010. aastal Keskkonnainspektsioonile 60 tuhat eurot Kiviõli linna välisõhu kvaliteedi uuringuteks. Uuringu viis läbi OÜ Eesti Keskkonnauuringute Keskuse OÜ õhulabor. „Kompleksne välisõhu kvaliteedi uuring ja modelleerimine Kiviõli linnas ja emissiooni mõõtmine Kiviõli Keemiatööstuse OÜ põhilistest saasteallikatest“ sai valmis selle aasta alguses . 2010. aasta aprillis Kiviõli elanike poolt loodud MTÜ Saastevaba Kiviõli peamine eesmärk on Kiviõlis toimuvate keskkonnarikkumiste uurimine.