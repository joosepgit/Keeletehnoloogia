www.naisteleht.ee	 Mida laps tegelikult vajab? Vanemad soovivad, et laps areneks intellektuaalselt kiiresti, õpiks hästi ja jõuaks elus kaugele. Eeldatakse, et laps on nagu tühi kott, millesse tuleb võimalikult palju toppida – nagu ta ise ei arenekski, kui välist survet poleks. Nii ei jää ruumi asjadele, mida laps ise tahab ja mida ta emotsionaalseks arenguks vajab. Nädalavanust last ei pane keegi roomamistrenni, ent unustatakse, et loodus on ka psüühiliseks küpsemiseks ette näinud oma aja. Sundides last kiiresti täiskasvanuks saama, toimub see tema emotsionaalse arengu arvelt. Näiteks võib laps hakata käituma oma tegelikust vanusest palju nooremana: teeb alla ega suuda selgelt kõneleda. See on märk, et ta vajab abi ning suhtumise muutmist. Lapse enda sisemised väärtused saavad kujuneda vaid siis, kui tema peamiseks eesmärgiks pole vanemate ootuste täitmine, et neile mitte pahameelt valmistada. Kui su laps on varastanud... Last on vaja aidata, mitte paika panna. Selleks püüa selgust saada, mis ajendas su last käituma nii, nagu ta käitus. Unusta «miks»-pinnimine. Selle asemel püüa mõista tema tundeid. Kuidas ta end tunneb? Millest ta unistab? Mida ta kardab? Mis talle ei meeldi? Kuidas laps teiste inimestega käitub, millise mulje ta teistele jätab? Mõtle läbi oma suhtumine: kui järsk, närviline või kannatlik sa oled? Kas näitad oma armastust ja hoolimist välja? Tegeled sa lapsega? Kui last on raske mõista või probleemid jätkuvad, pöördu kindlasti lastepsühholoogi poole.