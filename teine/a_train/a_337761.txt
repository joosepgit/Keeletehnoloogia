www.naisteleht.ee	 «Minu tütar Kai elab Ameerikas ja kuigi tundub, et see on nii kaugel, suhtleme omavahel iga päev,» ütleb Mari-Ann Kelam (64). Tema jaoks on Skype ja Facebook täiesti asendamatud igapäevased suhtluskanalid. Kuid eks eriti suur rõõm on ikka see, kui lapsed külla tulevad. Viimati oli Kai koos oma kahe tütrega Eestis külas jõulude ajal. «Nad olid kohe kuu aega siin. Meil ongi õnnestunud viimastel aastatel jõulude ajal kõik koos olla. Olles ise ainus laps, on minu jaoks eriliselt tähtis, et kõik neli lapselast näeksid teineteist nii tihti kui võimalik, et tekiks peretunne,» märgib Mari-Ann, kes naudib neid päevi, kui maja on lapsi täis. «Kui nad ära lähevad, siis on alati nii kurb. Aga ühel õhtul, pärast nende ärasõitu rääkisime jälle Skype’is. Ma läksin korraks arvutist eemale, aga ka teise tuppa olid nende hääled kosta — siis tuli selline soe tunne, nagu nad oleksid ikka veel siin, mängiksid ja kilkaksid teises toas, kuigi tegelikult lahutab meid ju terve ookean. See Skype on ikka nii vahva,» jutustab vanaema Mari-Ann. Kahe peale neli lapselast Mari-Annil ja Tunnel (74) on neli lapselast. Mari-Anni Ameerikas elaval tütrel Kail on kaks tütart, nelja-aastane Kiira ja ühe aasta ja kümne kuune Hana, ning pojal Kristopheril on viieaastane poeg Morgan Mathias ja kahe aasta ning kümne kuune tütar Lorna-Liis. «Kuigi nad pole Tunnega otseselt sugulased, on ta võtnud kõik minu lapsed-lapselapsed oma tiiva alla,» kiidab Mari-Ann meest. «Mul on suured lennukitiivad,» viskab Tunne seepeale nalja. Poja lastega kohtus vanaema Mari-Ann varem üsna tihti, kuid nüüd on asjalood muutunud. «Poeg saab oma tööd teha kõikjal maailmas, peaasi, et arvuti on käepärast. Lapsed neil veel koolis ei käi ja nii nad reisivadki ringi. Viimased neli kuud on poeg perega elanud Sitsiilias. Aga kevadel tulevad nad Eestisse tagasi,» rõõmustab Mari-Ann. Tema meelest on arvutioskus meie kiirel ajal suisa hädavajalik, muude hüvede seas ka selleks, et pereliikmete eluga kursis püsida. «Meilidega saab pilte saata ja Facebooki saab pilte üles riputada ja üksteisele sõnumeid kirjutada. Kui on olemas nii moodsad suhtlusvahendid, miks siis mitte neid kasutada.» Mari-Ann soovitab kõigil vanaemadel ja vanaisadel keegi lapselastest kõrvale võtta ja lasta endale selgeks teha kas või see, kuidas meilide lugemine ja saatmine käib. «Mul on mõned sõbrad, kes ei kasuta arvutit. Neile siis aeg-ajalt saadan postiga pilte ja kirju. Aga see on ikkagi päris tüütu: pead ju enne pildi välja laskma ja siis veel postkontorisse minema ... Facebookis on nii kerge pilte üles panna ja neid seal oma sõpradega jagada.» Lapsed peavadki häält tegema Kui lapselapsed külla tulevad, siis käiakse koos rannas, metsas, Kumus ja viimne kui üks on olnud vanaemaga kaasas ka tema töö juures, riigikogus. Ent üks tegevus, mida eranditult koos vanaisa Tunnega tehakse, on klaverimäng. «Seda teevad nad rohkem ikka ise ega vaja juhendamist,» tõrjub Tunne tagasihoidlikult. Ometi just tänu temale suursugune tiibklaver nende elutoas üldse seisab. «Morgani käest ükskord küsisime, et mis ta arvab, kas oleks tore käia klaveritunnis. Tema vastas: «Ma arvan, et ma tean sellest juba niigi piisavalt.» Ta oli siis neljane,» naeravad Mari-Ann ja Tunne koos meenutades. Aga kui lastel peaks kunagi klaveriõppimise isu siiski tekkima, siis on vanaisa näol neil õpetaja omast käest võtta. Üks vahva üritus, mis kogu perega jõulude ajal ette võetakse, on kirikus käimine. Kelamid hindavad kõrgelt Pirita kloostri jumalateenistusi — seal on koos lastega käia tõeline rõõm. «Esimestes ridades istuvad alati nunnad, tagapool ülejäänud osavõtjad ja kõrvalruumis, mis on lahtise uksega, lapsed koos vanematega,» selgitab Tunne. «Lapsed ikka jooksevad ja müravad seal — nad ei suuda veel ju nii pikalt vaikselt istuda. Aga iga jumalateenistuse lõpus isa Vello Salo, kes missat läbi viib, tänab noori osavõtjaid, kes oma häältega kaunistavad jumalateenistust. Mitte ei kurjustata, et nad segavad, vaid vastupidi — nad on teretulnud. Ja kui isa Vello lahkub, siis ta alati lehvitab lastele.» Mari-Ann ja Tunne peavad kõhklematult normaalseks, et laps teinekord kõvemat häält teeb. «Vanemad muretsevad liialt, et laps nüüd, jumala pärast, avalikus kohas karjuma ei hakkaks,» ei mõista Tunne neid muretsejaid. Mari-Ann jätkab, et taoline sisendus võib lapsele koguni halvasti mõjuda. «Paljud lapsed ei julge isegi rääkida, kui neid kõnetad. Minu arvates näevad lapsed siin Eestis iga päev liiga palju kurje nägusid. Nad istuvad oma vankris ja neid ainult põrnitsetakse. Lastele peab hoopis naeratama,» ütleb ta ja jutustab, kuidas ta selsamal, meie jutuajamise päeval postkontoris üht last lõbustas. «Ta istus kärus, ema lahendas mingisugust probleemi ja lapsel hakkas igav. Siis me piilusime üksteist, panime käed näo ette ja tegime naljakaid hääli.» Ikka eesti keeles Kuigi võiks arvata, et Ameerikas elavate, vaid nelja- ja pea kaheaastaste tüdrukutirtsudega räägib vanaema inglise keeles, mida ta täielikult valdab, pole see sugugi nii. Kai on oma tubli ema eeskujul võtnud sihiks õpetada tütardele eesti keel selgeks. «Mina omal ajal ei kujutanud ette, et minu lapsed minu vanematega inglise keeles räägivad — see oleks olnud võõrastav,» meenutab Mari-Ann. Ta rääkis oma lastega, kes kasvasid üles Ameerikas, ikka eesti keelt ja nii nad selle keele ka selgeks said. Kai läheb sama rada. «Mõlemad tüdrukud saavad eesti keelest aru ja on kakskeelsed. See on minu arvates täielik ime, et Kai on sellega hakkama saanud! Virginias, kus nad elavad, pole mitme miili raadiuses mitte ühtegi teist eestlast,» imetleb Mari-Ann ja Tunne täpsustab, et see tähendab sadu kilomeetreid. Oma roll lapselastele eesti keele õpetamisel on ka vanaemal, vanaisal ja Skype’il. Ning eestikeelsetel raamatutel. «Saadame neile vahel ikka pakke, kus on eestikeelsed raamatud, must leib ja tüdrukute lemmikud kamapallid,» ütleb Mari-Ann. Eestis elavate lastelastega räägib Mari-Ann aga vanemate palvel hoopis inglise keeles ning loeb neile ette ingliskeelseid raamatuid. «Aga kui oleme kõik koos, siis käib jutt ikka eesti keeles.» Külas käies toovad lapsed vanavanematele enda tehtud kingitusi. «Meil on üks vahva kalender, kus iga kuu juures on üks joonistus, mille Morgan ja Lorna-Liis on ise teinud. Ma olen sentimentaalne, jätan kõik sellised armsad asjad alles,» tunnistab Mari-Ann ja osutab põrandal lastelaste mängunurgas lebavatele värvilistele vaipadele, üks Kupi ja teine Miki-Hiire pildiga. «Need vaibad tegi kunagi minu ema minu lastele ja nüüd saavad minu lapselapsed nende peal mängida. See on nii tore, kui asjadel on oma ajalugu, see lisab neile väärtust.» Mari-Ann näitab ka üht mänguasja, mis pärineb tema enda lapsepõlvest — see on hõbedane vedru, mida saab ühelt käelt teisele libistada. «Vähemalt poolsada aastat vana,» hindab Tunne. «Pole ju mõtet poest asju lõputult juurde tuua. Igasugustest käepärastest vahenditest saab samuti vahvaid asju teha, näiteks purgi kaaned teevad toredat häält,» jagab Mari-Ann meiega sama põhimõtet, mida püüab nüüd oma lastelastelegi tutvustada. «Lastega on see tore asi, et nad sunnivad sind olema vabamalt. Kui lähebki midagi katki, siis — mis seal ikka, see on ju kõigest asi! Peaasi on, et sulle kallite inimestega on kõik korras.» Muide, katkiminemise näidet ei toonud Mari-Ann sugugi juhuslikult — temagi kodus on mänguhoos nii mõnedki killud prügikasti rännanud. «Aga siis mõtlen, et mis seal ikka, ongi kapis rohkem ruumi,» muigab ta. « Ja õrnemad asjad panen lihtsalt ära, kui lapsed siin on. Ei taha neid kogu aeg keelata ja muretseda, selle asemel et rõõmsalt tegutseda ja mängida.» Kristiina Genno