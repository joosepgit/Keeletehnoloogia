www.naisteleht.ee	 Moesaatan!? Septembrinumber: F: Empics/Scanpix Septembrinumber Osades: Anna Wintour, Grace Coddington, Sienna Miller, Patrick DeMarchelier jt. Lavastanud: R. J. Cutler 1 tund ja 30 minutit Kuidas kujutate teie ette Vogue’i valmimist? Kas niimoodi, et pealaest jalatallani Pradasse riietunud peatoimetaja Anna Win­tour seisab nagu kivikuju keset tuba ja äärmuseni kõhnunud kalleid disainerrõivaid kandvad alluvad tormavad tema eest rõivakuhjadega läbi, julgemata iitsatadagi? Ja kuidas Wintour siis kogu nende töö ning vaeva üheainsa pilguga põrmu paiskab? Päris nii see pole. Dokfilm «Septembrinumber» jälgib Vogue’i 2007. aasta septembrinumbri kokkupanekut algusest lõpuni. Ehkki paljud leiavad, et film keskendub Wintouri ja ajakirja loovjuhi Grace Coddingtoni vastuseisude ja üksmeele lahkamisele, tuleb siiski ilmsiks, et ajakiri ei sünni ainult tänu neile kahele kohutavalt andekale naisele, vaid kogu Vogue’i meeskonnale, kuhu on otsitud parimatest parimad. Pilguheit selle maailma telgitagustesse on tõesti äärmiselt paeluv. Muidugi võib küsida, kas selline raha tuuldeloopimine on ikka õigustatud, nagu Wintour seda teeb, visates moeseeria (nende tegemine ei ole odav) ajakirjast välja lihtsalt seetõttu, et see ei tundu talle õige. Või kas peab kogu toimetus endal enne jalad rakku jooksma ja pärast silmad peast nutma, sest Wintour leiab, et «see pole siiski päris see»? Aga peab. Kõik see higi, vaev ja pisarad, mida ta oma töötajatelt nõuab, pole asjatu — muul moel lihtsalt ei saa teha maailma suurimat moepiiblit. Filmis tuleb välja seegi, et Wintour ei ole päris lumekuninganna. On ju legendiks saanud, kuidas ta olevat väidetavalt temast kõneleva «Saatan kannab Pradat» esilinastusele ilmunud, seljas ... nojah, Prada. Või kuidas «Septembrinumbri» autor end kõige kohutavama reaktsiooni vastuvõtmiseks pikalt ette valmistas, kuid kuulis vastuseks «jah» kohe, kui Wintourilt selle filmi tegemiseks luba palus. Wintour näitab siiski nii mõnigi kord oma inimlikumat palet.