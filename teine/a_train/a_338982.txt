www.naisteleht.ee	 Peipsiveere vanausuliste külla Varn- jasse (tegelikult kõigisse kaheksa kilomeetri pikkuse tänavküla moodustavatesse külakestesse) kisub linnainimesi seletamatu jõuga. Sellist elu nagu vanausulistel Peipsi kalda pisikestes külades ihkavad salamisi paljud. Mitte usu pärast või seetõttu, et see oleks hirmus rikas rahanumbritesse ümberarvutatult, aga niisugune looduslähedus tundub paljudele kättesaamatu luksus ja rahu. Püüad kala, kasvatad oma sibulaid-küüslauke-kurke-tomateid- juurikaid, istud päikesekullatud kaskede alla ja punud sibulaid patsi. Õhtul paned samovari tööle ja kuulad vaikust. Kuid ühel päeval aastas — suurel laadapäeval — on kõik absoluutselt teisiti. Pisikese Varnja nimi on sibulasõprade seas suur ja laadapäeval kasvabki külake tegelikult päris korraliku käratseva alevi mõõtu. Kaupa tulevad pakkuma ka kaugemate külade memmed-taadid, ostjaid voolab kokku igast Eesti nurgast. Sibul ja kala käivad ikka kokku ning seega on täiesti loomulik, et marjaämbrite vahel turritavad kastist välja kuivatatud kalade sabaotsad. Peipsi on selle koha peal kõige laiem, Venemaa ei paista palja silmaga äragi, nii et külameestel on meremehe pilk silmis ja kallas paate täis. See pole suletud ääremaa külamaailm. Varnja on külalisele avatud nagu väärtuslik raamat, millest voolab läbi maailm oma mitmekülgsuses ja mida peab oskama hoida. Armastada on seda lihtne. Laata korraldab Varnja Perekonna Selts. Kui soovid enne kohalesõitmist midagi laada kohta küsida, saad infot korraldajatelt numbril 5691 6033. Silvia Pärmann Palvemajad ja kirikud 18. sajandi lõpus asus Peipsiveere kaluriküladesse arvukalt vanausulisi Vitebski ümbrusest, Novgorodi ja Tveri kubermangust. Ehitati palvemaju, tänapäevalgi on Varnja kirik Eesti suurim vanausuliste kirik. Sohvia külas ja Kolkja alevikus elavad arhailisema elulaadiga pomoorid – ennekõike nemad ongi kuulsad sibulakasvatajad. Ideid kokaraamatust Ostetud sibulatega on teha oi kui palju. Kel inspiratsiooni vaja, lehitsegu värvikate fotodega raamatut «Peipsi veerel. Vanaususlised paluvad lauda». Vanausuliste road on lihtsad, maitsvad ja arvestavad hooajalise toorainega. Viktoria Ladõnskaja haaravalt kirja pandud inimlugude, kohalike kommete ja retseptide ning Annika Haasi ja Birgit Püve imeliste fotode kaudu avaneb siin Peipsimaa vanausuliste maailma võlu ja valu. Sibulatest-jõhvikatest kõhtu täis ei söö, küll aga sibulast-kalast, mida pakub kümnetes eri variatsioonides naaber- külas Kolkjas asuv kala- ja sibularestoran. Alatskivil on kohe tee ääres Kivi kõrts, kust saab toekaid toite ja oma tulekust mõni tund ette märku andes ka samovarist kuuma teed. Öömaja: Nina kordon Varnjas endas öömajale jäämise võimalusi pole, kuid mõned kilomeetrid mööda järvekallast põhja pool Nina külas on vanasse piirivalvekordonisse rajatud mõnus kaheksa toaga külalistemaja, mille teise korruse tubadest avaneb vaade järvele. Kui neid tube saada ei õnnestu, siis maja kõrval seisvasse piirivalvurite torni ronides saab lausa topeltkoguse järvevaateid.