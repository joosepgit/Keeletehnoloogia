www.naisteleht.ee	 Jook: Kohalikud veinid Veine on Korful valgeid ja punaseid, kuivi ja magusaid. Mägedes võivad kohalikud naised, vaatamata isegi sellele, et autoroolis oled, sulle suure topsitäie omatehtud veini sisse kallata. Loomulikult saab seda ka pudelites kaasa osta (kuni 75 krooni pudel). Vein on värske ja imemaitsev. Poeveinidega on nagu odavate veinidega ikka – võib juhtuda, et satud suurepärase otsa, aga samahästi võib juhtuda, et pärast on kolm päeva kõht lahti. Toit: Moussaka, kalmaarid, kreeka salat ja kebab Neid nelja hõrgutist tuleb Korful ilmtingimata proovida, kuid pea seejuures silmas mõnd asja. Kui rahvustoitu moussakat, kreeka salatit ja kalmaare võib leida igat moodi tehtuna, siis kebabiga on teine lugu. Naljakal kombel on traditsiooniliselt lambalihast valmistatavat rooga kebabi Korful saada üksnes kana- ja sealihast. Kui lambaliha küsida, vaadatakse sind väga imestunud näoga ja öeldakse – seda meil küll pole! Lisaks topitakse kõikjal toidu juurde suur ports friikartuleid. Kui pole soovi mõnusat maitset rasvaste kartulitega rikkuda, tuleb müüjat ennetades resoluutselt teatada: «No chips!» (Ei friikatele! – toim). Raamat: Gerald Durrelli «Minu pere ja muud loomad» Sellest humoorikast raamatust tuntud maasikaroosa maja on saarel täiesti alles. Majakese asukoht tasub aga endal giidi abil enne selgeks teha, sest kohalikud elanikud ei ole Durrellist midagi kuulnud ning seega tee juhatamisel pole neist vähimatki kasu. Kuidas kohale saab? Alates eelmisest aastast korraldab Happy Travel suvehooajal kuni oktoobrini pühapäeviti Korfule otselende. Alates sellest suvest saab laupäeviti sinna lennata ka TEZ Touri reisidega, mida müüvad kõik suuremad reisibürood. Tallinna lennujaamast jõuab praktiliselt Korfu südamesse 3,5 tunniga.Kel soov Korful peadpööritavat seltskonnaelu nautida, need valigu ööbimiskoht ikkagi pealinna, sest väiksemates linnades võib noortel mürgeldajatel tõsiselt igav hakata, sest peale paari pubi ja kümne söögikoha ei pruugi seal muud meelepärast leiduda.