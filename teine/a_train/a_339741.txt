www.naisteleht.ee	 Maksmiseks on mitmeid võimalusi: suuremate asjade puhul tuleb mõnikord pool arvest ette ära maksta, enamasti aga saadetakse e-kirjaga arve, mida on lihtne internetipangas tasuda. Kui kuller toob kauba koju, on tal kaasas makseterminal, nii et kodus on võimalik isegi kaardiga maksta! Vastupidiselt üldlevinud arvamusele ei saa e-poodideks pidada foorumeid, näiteks Perekooli, ja tuntud kuulutusteportaale, nagu Buduaar ja Osta, kus eraisik eraisikule kasutatud ja uut kaupa müüb. Rutt on Perekooli foorumi kaudu ostnud lasteasju ja seni rahule jäänud, kuid teab, et seal kaupleb ta omal vastutusel. Pärast kauba kvaliteedi üle nuriseda ei saa ja rahast või kaubast ilma jäämisel pole abi otsimiseks kuhugi pöörduda. Päris e-poed peavad oma kauba ja tegevuse eest vastutama ja nende puhul on võimalus pöörduda abi saamiseks Eesti E-kaubanduse Liitu, kes teeb koostööd tarbijakaitsega. Eestis tekkisid esimesed e-poed üheksa aastat tagasi, kuid internetikaubanduse osakaal on meil teiste riikidega võrreldes üsna väike, mis on Eesti e-riigi staatust arvestades üllatav. Alles mõni aeg tagasi loodi internetipoode koondav ja nende tegevust toetav E-kaubanduse Liit, mis hakkas e-poodidel väljastama ka kvaliteedimärki, et julgustada inimesi internetis kauplema. Liidu üks asutaja ning juhatuse liige Sirja Mäekivi kutsub e-poodnikke nendega ühinema, sest siis saavad nad teadlikumaks oma kohustustest ja usaldusväärsus toob omakorda kliente juurde. E-kaubanduse suureks plussiks peab Sirja tõika, et nende kaudu jõuab lai tootevalik igasse Eesti otsa. Tema maal elav ema näiteks on e-poed täiesti omaks võtnud. «E-poodides müüakse paljusid asju, mida tavapoodides pole või mida müüakse ainult Tallinnas ühes poes,» räägib Sirja. «Aga kui sa pead Võrust Tallinna sõitma, et ühte asja osta, läheb see ju tohutult kalliks, sest kütust kulub palju, ajast rääkimata.» Sirja soovitab enne e-poest tellimist kindlasti järele vaadata, kas firmal on kodulehel kontakt, nimed ja registreerimisnumber — et oleks näha, kes veebilehe eest vastutavad. Kerttu Jänese Otsi turvalise ostukoha märki! Eesti E-kaubanduse Liit hakkas hiljuti e-poodidele väljastama kvaliteedimärki «Turvaline ostukoht», et suurendada tarbijates usaldust internetikaubanduse vastu ja tõsta e-kaubanduse taset. Kvaliteedimärki omavad e-poed kuuluvad E-kaubanduse Liitu ja tegutsevad seadusekohaselt. Liitu kuuluvad poed leiad siit: www.e-kaubanduseliit.ee/liikmed Mida e-poest osta saab? Kõike! Ajalehti ja ajakirju, arvuteid, kodutehnikat, elektroonikat, tööriistu, ehteid, fotokaupu, kosmeetikat, lilli, kontoritarbeid, käsitööd, lastekaupu, lemmikloomakaupu, filme ja plaate, mööblit, kontserdi- ja teatripileteid, raamatuid, riideid ja jalanõusid, sõidukeid ja varuosi, telefone ja tarvikuid, ravimeid, toitu ja alkoholi. Vaata, kust midagi osta saab: www.e-poed24.ee Ilmus põhjalik ja hea internetikaupade kataloog! Kõigis suuremates asulates on kaubandus­keskustes Smartposti pakiautomaatide juures tasuta kataloog SmartSHOP, mis tutvustab kodumaiste internetikaupluste tooteid. Kataloogis on üle 380 toote eri netipoodidelt. Sealt saab kauba välja valida ja internetist tellida.