www.naisteleht.ee	 Kassari salajane elu Tilluke, vaid kaheksa kilo-meetri pikkune Kassari saar Hiiumaa veeres, kus suvel on ruutmeetri kohta rohkem turiste kui Tallinna vanalinnas, on sügisel luksuslikult värviline ja vaikne. Kassari elu on leebe ja tasane nagu ümbritsev maastik, ent selles on ometi mingi looduse ja vaikuse võimsus. Kui tahate seda kogeda, jalutage Kassari lõunaosas mööda kitsast kolmekilomeetrist rannariba ehk Sääre tirpi pidi nii kaugele keset merd, kui kannatab. Inimene on seal looduse keskel nii habras ja ka üksik, tõenäoliselt ainus siinpool silmapiiri. Ent loodus ja vaated on võimsad ning vaimustavad ega lase nukrusel kellegi üle võimust võtta. Esimesel hetkel tundub tõesti, et Kassaril pole sügisel ühtegi inimest. Nii teeäärne Vetsi tall, Orjaku sadamakohvik kui ka restoran Lest ja Lammas on uksed kevadeni sulgenud ning liikumas pole näha hingelistki. Ometi on oodatud külaliste jaoks ühes majas kaminad juba kütte ja lambapraad ahju pandud — suurest teest pisut eemal, peidus kõrkjate ja kadakate vahel, on kõrge viilkatusega tuledesäras maja Dagen Haus. Killud maja ajaloolisest interjöörist koos suurte klaasakendega loovad alumise korruse kaminaga saali mõnusa atmosfääri, kus enne teisele korruse magamistubadesse peitupugemist sõpradega suure söögilaua taga lambapraadi süüa või diivanil klaasi veini taga juttu ajada, kui akna taga on juba sügav ja tihti vihmane pimedus. Päikeses, vihmas või lumes, iga Dagen Hausi hommik on kohe kindlasti suviselt soe ja särav. Lausa särisev, kui alumise korruse avatud köögiga söögiruumis iga uut ärkajat nähes pannkook tulele rändab. Maja peremees Omar Jõpiselg askeldab reeglina ka sealsamas ringi, valab kohvi endale ja külalistele, kelle hulgas on nii linnuvaatlejaid, Lõuna-Euroopast pärit kütte, närve puhkama tulnud ärimehi kui ka matkasõpru, kes sealt lahkudes jälle mitmeks päevaks metsadesse kaovad. Ometi pole vanasse Orjaku mõisa ait-kuivatisse ehitatud viie toaga külalistemajas kunagi liiga palju rahvast, nii et nende kõigi jaoks aega ei jätkuks. Aega mitte ainult jutuajamiseks, vaid ka näiteks selleks, et leida paadimees, kes naabruse laidudele sõidutaks, või giid, kes kohalikke matkaradu ja loodust teaks. Silvia Pärmann Lammas! Ehkki Kassari söögikohad on sügisel-talvel suletud, pole see Dagen Hausis peatudes suurem õnnetus. Sealne köök on nii võrratu, et vaevalt viitsiksite mujale minna ka siis, kui selleks võimalus oleks. Lambasupp on tehtud Hiiumaa lambast, laual on kauss pererahva oma aia õuntega ja võib olla kindel, et hommikul värskelt teie silme all valmivad pannkoogid saab nahka panna koos perenaise keedetud moosiga. Linnud Kassari on linnuvaatlejate, tõtt-öelda ka jahimehe unistus. Käina lahe – Kassari maastikukaitseala mereäärse linnuparadiisi sügiseselt madalas roostikus näeb veel viimaseid rändlinde ja muidugi siia talvituma jäävaid linnuliike. Kuidas minna? Hiiumaale saab nii lennuki kui laevaga. Sügisesele Kassarile jõudmiseks on aga vaja oma autot. Bussid käivad harva ja Eesti sügis ei kipu rattamatku soosima – ehkki tasane Kassari oleks selleks muidu ideaalne paik. Kus olla? Dagen Haus on kindlasti Kassari kõige külalislahkem ja kaunim öömaja. Suurema seltskonnaga minnes saab aga üürida mõne samale pererahvale Kassaris kuuluva pisema külalistemaja, näiteks kohe Dagen Hausist üle õue asuva Mõisakoha.