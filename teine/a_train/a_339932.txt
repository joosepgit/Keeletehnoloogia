www.naisteleht.ee	 Säästa spaa-paketi jagu raha! Raiskamisele otsustas seekord piiri panna Merle Luik. Selleks rehkendas ta võimsusemõõtja abil välja, kui suure noosi võtavad rahakotist kodumasinad, mida harjumuspäraselt ööseks ja kodust lahkudes seinast välja ei tõmmata. Arvuti Töötoa arvutikomplekt ehk arvuti, kuvar, printer, ruuter ja modem. Päeval on tavaliselt kasutuses, kuid ööseks on lülitatud ootama. Kui kogu komplekt igal ööl kümneks tunniks välja lülitada, võib kuus kokku säästa umbes 30 krooni. Elutoa teler, digiboks ja raadio Teler mängib iga päev kolm-neli tundi, ülejäänud aja põleb vaid punane nupp. Digikast töötab samal ajal kui teler. Raadiot kuulame ehk korra kuus, aga sellegipoolest on kogu aeg tööootel. Kui need kõik mittetarbimise ajaks ehk ööpäevas umbes 20 tunniks välja lülitada, võib kuus kokku säästa 10 krooni ringis. Köögiteler Vana teler sai köögiseinale pandud ainult seetõttu, et seda mitte ära visata. Vaatame seda ehk kord-paar kuus, kui lastel on parasjagu multikad pooleli, aga ema-isa tahavad uudistega kursis olla. Samas vahel ei vajutata puldinupule paari kuu jooksul kordagi. Kui teler seinast välja tõmmata, võib kuus kokku säästa 10 krooni Tulemus? Selgus, et Merle maksab kuus niisama seisvate aparaatide pealt vähemalt sada krooni. Aastas teeb see kokku umbes 1200 krooni! Päris suur summa tuuldeviskamiseks, kas pole? Igatahes lubab Merle, et nende peres toimub nüüd põhjalik tarbimismuutus: edaspidi käivad juhtmed seina vaid siis, kui telerit vaadatakse või raadiot tõepoolest ka kuulatakse, sama kehtib arvuti ja printeri puhul! Abistab kokkuhoiul! Võimsusemõõtja aitab kindlaks teha, kui palju kodumasinad elektrit tarbivad. Meie mõõtsime vaid seda, kui palju võtavad elektrit ooterežiimil masinad, aga miks mitte üle vaadata, kui otstarbekas on hoida päevast päeva töös pooltühja sügavkülmakirstu, või arvutada välja, kui kiiresti tasub ära uue pesumasina ost? Võimsusemõõtja saab osta näiteks Oomipoest 275 krooni eest. Võimsusemõõtja tuleb torgata pistikusse ja tema järele mõõdetav aparaat.