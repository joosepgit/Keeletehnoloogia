www.naisteleht.ee	 Kuuseviht Millal teha?: Igihalja okaspuu oksi võib vihaks korjata aasta läbi. Kuidas säilitada?: Säilitada saab vaid külmutades, kuivatades langevad okkad maha. Milleks hea?: Kuuseviht võtab ära väsimuse, aitab närvisüsteemi häirete korral, on puhastava ja põletikuvastase toimega. Vanarahvas usub, et okaspuuviht ergutab mõttelendu ja võtab ära needuse. Enne kasutamist tuleb vihta 20 minutit keeta. Nõgeseviht Millal teha?: Mais või juunis. Kuidas säilitada?: Kui säilitada, siis kuivatada, aga parim on siiski toores nõgeseviht. Milleks hea?: Nõgeseviht ravib reumat, radikuliiti, liigese- ja lihasevalu ning põletikke. Nõgeseviha leotusvesi sobib väga hästi kosmeetiliste nahahaiguste raviks. Viht kastetakse enne kasutamist vaheldumisi kuuma ja külma vette. Nõgesevihaga ei vehelda nii vihaselt kui puuvihaga – tuleb õrnalt sopsutada, sest siis on tema mõju tugevam. Sarapuuviht Millal teha?: Juunis või juulis. Kuidas säilitada?: Sarapuuviht kuivatatakse ja seejärel kasutatakse. Milleks hea?: Aitab ravida veenilaiendeid, vähendab trombiohtu ja leevendab suhkruhaiguse avaldumist. Väidetavalt harutab sarapuuvihaga vihtlemine lahti ka konfliktid sisemaailmas ja aitab leida lahendusi keerulistele olukordadele. Kaseviht Millal teha?: Üks nädal enne ja kaks nädalat pärast jaanipäeva. Nii et viimane aeg! Kuidas säilitada?: Lasta vilus kuivada. Milleks hea?: Väidetavalt noorendab nahka, vaigistab valu ja parandab haavu, sest on mikroobidevastase toimega. Lehed sisaldavad A- ja C-vitamiini, seepärast peaks kasevihaga vihtlemine tugevdama immuunsüsteemi. Kasevihal usutakse olevat imeline vägi raskest haigusest toibuvate inimeste turgutamisel. Kadakaviht Millal teha?: Kadakaoksi on kõige targem korjata varakevadel, enne kuumade saabumist. Kuidas säilitada?: Parim värskena, hädapärast võib ka külmutada. Milleks hea?: Vanarahvas uskus, et kadakavihaga vihtlemine ja sellest vallanduv energia aitab inimesel kaetamisest ja teiste halbadest soovidest vabaneda. Sobib allergianähtude ja radikuliidi leevendamiseks, mõjub vereringele harukordselt ergutavalt. Ei kasutata nii tugevasti kui lehtpuuvihta.