www.naisteleht.ee	 Las arst otsustab Kui kehal vohav karvastik siiski ebanormaalne tundub, tuleks oma murega pöörduda esmalt perearsti või günekoloogi poole. Tema otsustab, kas edasised uuringud (hormoonanalüüsid) ja endokrionoloogi vastuvõtt on vajalikud. «Kui hirsutism on kergekujuline ja esineb androgeenidele vähetundlikes piirkondades, näiteks säärtel ja käsivartel, ning menstruaaltsükkel on regulaar­ne, siis pole tarvis hormonaalset uuringut teha, sest tegu ei ole haigusega,» ütleb Väli. Uuringud on aga põhjendatud, kui lisaks liigsele karvakasvule on hääl madaldunud, kehaehitus on mehelik, on kogunenud ülekaal või esineb tsüklihäireid. Ent hormoonanalüüse võib paluda ka siis, kui arst leiab, et muretsemiseks pole põhjust — kas või iseenda südamerahuks. Ei sunni tablette neelama Ravi, enamasti medikamentidega, on hirsutismi puhul üsna tänamatu, sest tulemused lasevad end kaua oodata või jäävadki tulemata. Kergekujulise hirsutismi korral soovitab doktor Väli järele mõelda, kas üldse tasub ravimitega sekkuda — ehk piisab kosmeetilistest protseduuridest. Samas liigne karvastik on probleem. Doktor Väli rõhutab, et kui lisaks suurenenud karvakasvule esineb veel mõni eespool loetletud näht, siis ei tohi asja rahulikult võtta, vaid tuleb pöörduda arsti poole. Anna-Liisa Mets Igale karvale erinev eemaldusmeetod Dorpat Spa hoolduste juht Marit Sepma soovitab liigsetest karvadest vabanemise teemal konsulteerida arsti või kosmeetikuga. Muidugi võib karvu eemaldada ka kodus ise, aga kuna oma ala spetsialistid teavad, milline meetod on ühe või teise juhtumi puhul tõhusaim, annab koostöö nendega kõige parema tulemuse. Karvade jäädavaks eemaldamiseks sobib kõige paremini elektrolüüs või laserepilatsioon, kuid need mõlemad on kulukad protseduurid – hinnad algavad 2000 kroonist. Kui mustad karvad kasvavad rinnanibudel, soovitab Merit Sepma konsulteerida arstiga, et selgitada välja, milles on põhjus ja kuidas neid karvu on kõige targem eemaldada. Kosmeetikul võib siin teadmistest puudu jääda. Suurematel kehapiirkondadel, näiteks kätel ja jalgadel, on vahatamine kõige efektiivsem meetod. Ent ka sel puhul tasub enne konsulteerida spetsialistiga, kes oskab karva tüübi ja naha tundlikkuse järgi välja valida sobivaima vaha ning soovitada, kui tihti see protseduur ette tuleks võtta.