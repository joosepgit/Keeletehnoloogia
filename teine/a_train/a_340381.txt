www.naisteleht.ee	 Nende idee oli teenida aasta aega ning siis tagasi koju tulla. Poeg Allan jäeti senikauaks vanaema hoolde. Äraoldud aeg – suur viga. Ameerikas töötasid Kristi ja Meelis koristajatena hotellides ja supermarketites. Mõnda aega oli Kristi ka ühes peres vanema mehe hooldajaks. Keskmiselt saab USAs koristamise-hooldamise töö eest 2000 dollarit kuus. «Sellega elab seal ilusasti ära,» kinnitab naine. Küsimusele, kuidas ühest aastast sai viis ja pool, Kristi vastata ei oska. «Läks nii, ma ise ka ei tea, kuidas,» lööb nukrate silmadega naine pilgu maha. «Nüüd saan aru, et see oli mahavisatud aeg. See oli viga. Ainus positiivne asi oli, et sain inglise keele suhu, ja reisisin läbi 25 Ameerika osariiki.» Kogu võõrsil veedetud aja mõtles Kristi Eestisse jäänud poja peale. «Tahtsin teda ka Ameerikasse tuua, aga pärast 11. septembri terrorirünnakut muutus see võimatuks. Ma oleksin pidanud lapse pärast tagasi tulema,» ütleb Kristi, meenutades, millised tohutud süümepiinad teda neil päevil närisid ja kui palju ta nuttis. Taaskohtumine pojaga Eelmise aasta oktoobri lõpus lendasid Kristi ja Meelis viimaks, üle pikkade aastate Eestisse tagasi. Kristi mäletab praegugi eredalt lennukis veninud tunde ja teda piinanud mõtteid lennujaamas ootavast pojast, kes on juba 11aastane. Kristi kujutas nende kohtumist vaimusilmas ette sajal eri moel, nii et enam ei oskagi ta öelda, kas taasnägemine oli selline nagu ta arvas või lootis. «Mäletan, et tundsin lennukis ärevust ja hirmu. Suurim hirm oli, et poeg ei taha lennujaama vastu tulla,» meenutab Kristi. Kui lennuk oli maandunud ja Kristi ootepaviljoni jõudis, jahmatas ta veidralt: kui poeg Allan poleks olnud seal koos mehe õega, poleks ta oma last ära tundud! «Palju oli muutunud,» ütleb Kristi napilt. «Pisar tuli silmanurka.» Kristi tunnistab, et eemaloldud aega ei korva tema poja jaoks enam miski. «Näen nüüd topelt vaeva. Allan on kujunenud keerulise iseloomuga inimeseks,» lisab Kristi väga tasasel häälel. Allan õpib Sauga koolis, kus ühes klassis on kõige rohkem kuni kümme last. Pärnu linna koolides, kus klassides on üle 30 õpilase, ta kohaneda ei suutnud. «Allan ei saanud seal hakkama,» kinnitab Kristi nukralt. «Vihahoos ta süüdistab meid. Seda on valus kuulata. Ega ta midagi valesti ütle, ma tean seda, aga raske on ikkagi,» pihib naine raskemaid hetki. Pere on otsinud abi ka psühholoogi juurest. «Niivõrd-kuivõrd on sellest abi olnud,» jääb Kristi kidakeelseks. Praegu õnnelikum Kristi ja Meelis elavad Pärnu eeslinnas Sindis ühetoalises korteris. Poeg Allan on endiselt Kristi ema juures. Suurt Ameerikas teenitud raha neil pangaarvel pole. «Kui jääd nii kauaks võõrsile, siis ei pane mitte midagi kõrvale. Aasta aega veel võid magada madratsil ja süüa kiirnuudleid, aga ligi kuus aastat niiviisi ei ela. Lõpuks hakkad seal elu sisse seadma ja kõik läheb kulutuste katteks,» selgitab Kristi, miks algne plaan Ameerikamaalt rahalaevadega tagasi seilata reaalsuseks ei saanud. Nii Kristi kui Meelis on kuus Eestis veedetud kuud üritanud tööd leida, kuid tulutult. «Vahel küll igatsen Ameerika lihtsamat elu tagasi – seal pole kunagi töö leidmisega probleeme,» ütleb Kristi, kuid kinnitab siis, et see on vaid raske hetke mõte. «Nüüd tean, mida tähendab ühtekuuluvustunne. Ma ei võta enam kunagi peresidemeid iseenesestmõistetavalt,» mõtiskleb naine, kelle päevad mööduvad perekonda taas ühendades ning kelle haavad südames on niivõrd sügavad, et rohkem lapsi ta enda ellu ei plaani. Sellegipoolest on Kristi praegu paljupalju õnnelikum kui Ameerikas. «Ma olen perega koos,» lausub naine sõnad, mille tähendus on tema jaoks nüüd kõikidest muudest väärtustest tuhandeid kordi suurem.