www.naisteleht.ee	 Aita Murakas Selle küsimuse peale Aita ainult naerab: «Mul pole ju midagi uut vajagi! Need, mis on, kõlbavad väga hästi.» Nagu pildilt näha, panustab tema selle asemel heasse toitu.: F: Kalev Lilleorg Aina kestev pensionide langetamise oht on röövinud une nii mõneltki memmelt-taadilt. Aita Murakas aga tõestab, et kui priiskamata elada, saab pensioninatukesega suurepäraselt hakkama. Raha jääb veel ülegi! Aita Murakas (85) elab Tamsalus üksi oma tagasihoidlikus kahetoalises korteris. Kuna jõuame vanamemme juurde lubatust natukene varem, läheb ta veidi ähmi, sest ei jõudnud veel kohvi hakkama panna. Aga laual ootab avatud kommikarp, mida ta intervjuu ajalgi alatasa meie poole ulatab: «Võtke nüüd ikka kommi ka!» Ise tehtud = odavalt tehtud Aita pensioni pangakaardiga välja võtta ei oska. Õnneks on tema ümber palju häid inimesi, kes teda aitavad. «Ega lapsed ja lapselapsed igakord siin ei käi ju, pangakaardi andsin oma endise töökaaslase kätte — tema võtab raha välja mu jaoks. Mul on inimestega väga head suhted. Lähen rahvast läbi nagu rukkist,» teatab Aita rõõmsalt ja hingeldab paar korda. Vererõhk on vanamemmel aastatega lakke tõusnud. Aita saab pensioni 4987 krooni kuus. Suvel jääb söögiraha rohkem kätte, sest siis läheb kommunaalkuludeks vaid 700 krooni, talvel tuleb toasooja ja muu eest maksta lausa üle 2000 krooni kuus. Ent olenemata aastaajast, käib Aita rahaga ümber väga kokkuhoidlikult. «Ennast võib süüa nii vaeseks kui rikkaks,» ütleb ta ja annab nõu osta räime! «Seda saab ju 7-8 erinevat moodi teha. Mulgipuder tuleb ka väga hea ja odav. Teen seda kartuli ja singikuubikutega,» jutustab Aita.