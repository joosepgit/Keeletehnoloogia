www.naisteleht.ee	 Professor Trevor Anderson töötab ühes USA ülikoolis. Kümme aastat tagasi läks tema vend kaduma ning kõik eeldavad, et ta on surnud. Juhuslikult satub Trevor vihje peale, mis tema vennaga tegelikult juhtuda võis, ning loomulikult otsustab mees seda kontrollida. Koos teismelise vennapojaga siirdub professor Anderson Islandile, kust saatuse tahtel algab nende reis maakera südamesse. Linateos põhineb legen­daarse Prantsuse kirjaniku Jules Verne’i samanimelisel seiklusromaanil. Vaieldamatult on tegu kirjandusklassikaga, kuigi mitte just tipuga. Õnneks pole filmi tegijad allikmaterjalile päris truuks jäänud, vaid on julgelt rakendanud oma fantaasiat ning see on lõpptulemusele ainult kasuks tulnud. Sügav sisu ja usutavad karakterid pole selle filmi puhul üldse esmatähtsad. Tegu on siiski nooremale koolieale mõeldud linateosega, mille peamised müügiargumendid on uskumatud eriefektid ning natuke totakavõitu huumor. Seiklusfilmide kroonimata kuningas (no meenutage neid muumia-filme!) Brendan Fraser on tormaka avastajana läbinisti omas elemendis, kuid teadlase rollis eriti usutav pole. Lugu sellepärast igatahes ei kannata. «Reisi maakera südamesse» tuleb kindlasti vaadata kinos ja veel parem sellises, mis toetab 3D-tehnoloogiat. Teleriekraanil paistab see üsna keskpärase filmina, mis võib paljudel tekitada küsimuse, miks pidi keegi nii palju vaeva nägema, et ühele aegunud klassikale uus elu anda.