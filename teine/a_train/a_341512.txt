arvamus.postimees.ee	 Hardo Pajula: loodus haarab pintsli Teise maailmasõja lõpust polnud möödunud veel aastatki, kui Ameerika Ühendriikide diplomaadi George Kennani Moskvast läkitatud nn pikk telegramm tähistas külma sõja algust. 1947. aastal ilmunud artiklis «Nõukogude käitumise allikad» kirjutas lääne järgnevate aastakümnete välispoliitika alused formuleerinud Kennan, et USA eesmärgiks peab olema Venemaa ekspansionistlike tungide kindel ja jõuline ohjeldamine. REKLAAM Kaks aastat pärast Berliini müüri langemist avaldas Toronto ülikooli rahu- ja konfliktiuuringute programmi juht Thomas Fraser Homer-Dixon artikli «Lävepakul: keskkonnamuutused akuutsete konflikte allikatena», mida USA välispoliitika ekspert Robert Kaplan on pidanud Kennani omaga samasse kaalukategooriasse kuuluvaks. Limus käib jutt keskklassi sotsiaaltoetustest ja interaktiivsest kaabeltelevisioonist, auklikel valgustamata tänavatel võtab maad anarhia ja vägivald. «Me oleme liiga kaua olnud «sotsiaalne-sotsiaalne» teooria vangid. See oletab, et sotsiaalsetel ja poliitilistel muutustel on alati üksnes sotsiaalsed põhjused. Säärane mõtteviis tekkis meid loodusest lahutanud tööstusliku revolutsiooni käigus. Kuid nüüd ihub loodus rahvastiku kasvuga kättemaksu. Sel saab olema julgeolekule uskumatult suur tähendus,» võtab Homer-Dixon kokku oma eelmainitud kirjutise põhiteema. Limusiinis reageeritakse merevee taseme tõusule tammide ehitamisega, Bangladeshis paneb pealetungiv vesi aga liikuma rahva, surudes miljonid inimesed teiste kukile. Ulatusliku rahvaliikumise algtõukeks sobib merevee ülekülluse asemel aga ka joogivee nappus, pinnase erosioon, kalavarude lõppemine jne, jne. Sellele janu ja nälja poolt liikuma lükatud inimlaavale on veetud riigipiirid, kus kontrollitakse passe, kogutakse makse ja veetakse salakaupa. Praegu umbes kahesajast eri värviga tähistatud riigist koosnev maailma poliitiline kaart on aga ise üsna uus nähtus. «See kaart, millega me kõik üles oleme kasvanud, on modernismi-, täpsemalt Euroopa kolonialismiajastu leiutis,» kirjutab Robert Kaplan, nähes kaartide taga teaduslikule maailmapildile omast klassifitseerimisvajadust. Cornelli ülikooli rahvusvaheliste suhete professori Benedict Andersoni sõnul vormisid kaardid säärased küsitavad mõisted, nagu Iraak, Indoneesia, Sierra Leone ja Nigeeria võimalikuks teinud grammatika. Kui külma sõja ajal hoidis vaenupoolte konkureeriv toetus seesugused küsitavad mõisted koos, siis vastasseisu lõpp ning keskkonna ja demograafiliste pingete vastastikmõju paneb peale inimeste viimaks liikuma ka piirid. Et limusiinirahvale ei jää selles protsessis häirimatu kõrvaltvaataja privileegi, sellest annavad muu hulgas tunnistust Lääne- ja Kesk-Aafrika migrantide koordineeritud rünnakud Hispaania Põhja-Aafrika enklaavidele. Princetoni ülikooli ajaloolane Harold James on öelnud, et traumaatiliste finantskriisidega kaasnevad tavaliselt ulatuslikud nihked võimugeograafias. Tal on suure tõenäosusega õigus. Kummatigi võib aga praegust lääne võlakriisi pidada üheks vaatuseks selles pikas külma sõja järgses näitemängus, kus pintsli enda kätte haaranud loodus on asunud gloobust jälle ümber värvima.