www.naisteleht.ee	 Karjäärimuutus pere õnnistusega Igav neil kahel omavahel juba ei hakka. Vahel lähevad mõttevahetused päris tuliseks — eriti juhtus seda siis, kui koos teatris töötati. «Indrek on karm kriitik, lausa kohutav kriitik. Teinekord on mul nii valus ... Aga see tõde on karm, kuid õiglane.» Indrek tunnistab, et ajal, mil nende suhe oli veel noor, oli tal raske vaadata Üllet laval lihtsalt näitlejana. Alles tükk aega hiljem hakkas ta abikaasa rollisooritustesse suhtuma professionaalse kretinismiga. Kuid ikkagi mitte lõpuni välja. «Sõltub, kuidas Üllel laval läheb — teinekord tuleb heameelest klomp kurku, vahel tahaks ise lavale joosta ja teda aidata.» Ülle ja Indrek on korduvalt ka koos teatrilaval olnud. Viimati alles sel suvel menulavastuses «Vargamäe varjus». Kui Üllele on näitlemine põhitöö, siis Indrekut võiks täna juba tituleerida ka näitlevaks poliitikuks. «Suvise poliithapukurgi ajal oli suvetükk minu jaoks suurepärane võimalus hetkeks juurte juurde naasta, jalad maha saada. Inimesena peeglisse vaadata, mõtteid korrastada, eesmärgid taassõnastada,» arutleb Indrek, kes Vargamäe-tükis mängis samuti Indrekut. Teatritegemisel on tema sõnul teraapiline mõju. Kuid juba neli aastat, kui mõned pistelised teatrirollid välja arvata, on Indrek Saare pearolliks olnud riigikogu liikmeks olemine ning sotsiaaldemokraatide põhimõtete eest seismine. Ta on seda teinud südamega ja tõusnud üheks partei peamiseks eestkõnelejaks. Neil päevil räägitakse Indrekust kui ühest võimalikust kandidaadist parteijuhi kohale. Indrek ütleb, et poliitika pole tema jaoks siiski karjäär, vaid tunnetatud kohustus. «Ma pole inimene, kes formaalsest positsioonist suurde elevusse satub. Kuid praeguses olukorras, kus erakonnana oleme otsustanud, et 16. oktoobril hakkame endale uut juhti valima, tuleb ikka tõsiselt kaaluda, kas kandideerida.» Lõpliku otsuse lubab Indrek langetada Ülle ja laste toel — nagu ka neli aastat tagasi, kui ta poliitikasse läks. «Ülle toetas mind siis, toetab täna ja loodan, et ta jaksab veel toetada,» on Indrek naisele tänulik. Ülle samuti poliitikasse? Iseenesest on Indrekul head eeldused erakonnajuhiks saada — endise teatrijuhina on tal kogemus, kuidas palju erinevaid talente ja isiksusi üheks meeskonnaks liita. «Teater on ju omamoodi ühiskonna ja erakonna mudel, kuna seal töötab väga palju erinevate ametite ja ühiskonnagruppide esindajaid: koristajad, õmblejad, puusepad, pooljuhid, näitlejad ... Nende ühteliitmisoskus ei jookse vahest mööda külgi maha,» arutleb mees. Tegelikult arvab Indrek, et Ülleski peitub tipp-poliitikule vajalikke omadusi. «Ta on suurepärane meeskonnamängija. Suudab inimestes avada nende parimaid külgi ja kõigil raskel hetkel tuju üleval hoida. Nii et Ülle ei sobiks hästi mitte üksnes esileediks või peaministri naiseks — tal on vajalikud oskused ühele 21. sajandi peaministrile!» Ülle ise lubab esialgu oma liistude juurde jääda, kuigi nende kodus ei arutata kaugeltki ainult teatri- ja pereteemadel, vaid ka päevapoliitikat. «Ja mitte alati ei lange meie arvamused ses viimases asjas kokku! Sellised diskussioonid on alati arendavad ja need on aidanud mul ka ühes või teises küsimuses mõtteid selgitada või ideid genereerida,» ütleb Indrek. «Meile mõlemale on töö väga oluline ja eks me ürita üksteist läbi konstruktiivse kriitika ikka aidata.» Muide, Üllet on tõesti püütud ka poliitikasse meelitada — ja meelitajaks polnud sugugi ta oma mees. «Ülle on tuntud persoon ja sestap on loomulik, et parteikontorites tema hinge himustatakse,» leiab Indrek. «Kuigi mõned ettepanekud ja nende esitamise viisid on olnud üsna kohatud ja naljakad.» Siiski ei välista paar, et Ülle neid ettepanekuid ühel päeval tõsiselt kaaluda võtab. «Üllel on väga tundlik sotsiaalne närv, selle toel saaks palju ära teha,» usub Indrek. On siis Eesti poliitikamaastik tõesti marjamaa, kuhu püüelda? Kas Indrek pole nende nelja aasta jooksul kordagi oma valikus sel määral pettunud, et soovitaks oma naisel sest asjast kaugele eemale hoida? «Ei ole pettunud. Usun, et olen targemaks saanud, aga see võib muidugi petlik olla … Kuigi esimesed kokkupuuted «suure poliitikaga», kui riigikogus alustasin, olid emotsionaalselt üsna šokeerivad,» tunnistab Indrek. «Aga nüüd, olles selle köögipoolt tundma õppinud, on mu esialgsest tajust saanud kindel veendumus ja teadmine, et riik saab olla korraldatud palju avatumalt ja kaasaegsemalt,» sigineb tema rahulikku häälde tubli ports otsustavust. Selle tundega ta Toompea ja oma Lääne-Virumaa kodu vahet sõidabki. Jätkuvalt. Seni, kuni Ülle ja laste toetus olemas on. Anna-Maria Veidemann-Makko