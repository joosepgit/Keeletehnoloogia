arvamus.postimees.ee	 Ahto Lobjakas: vana arm ei roosteta? Teade USA presidendi Barack Obama plaanist kandideerida 2012. aastal teiseks ametiajaks esitab tema kampaaniatiimile mitte just kadestusväärse väljakutse. Kuidas «müüa» presidenti, kes eelmistel valimistel suutis taltsutada ja valimisvankri ette rakendada sellise kapriisse emotsiooni, nagu seda on lootus, aga ei suutnud (täiesti ennustatavalt) seejärel ühiskonna jaoks maad värisema panna? REKLAAM Truude poolehoidjatega ei ole probleemi, usk trumpab üle ratsionaalsed kaalutlused. Küsimus on esimesel korral emotsioonide toel kaasa tõmmatutes, kel nüüd kas tunded maha käinud või suisa tilgastama läinud. Teine «aga» on tehnilisem. Stabiilse demokraatliku ühiskonna kõige kallima ruutmeetrihinnaga pind on poliitiline keskpõrand. Obama ruumi seal elegantseid piruette teha kammitseb eelmise aasta lõpust vabariiklaste enamus esindajatekojas. Kasvav vajadus läbi raiuda valitsuskulude Gordioni sõlm (ja sisuliselt privatiseerida haigekassa) ei ole midagi, mida oleks mugav teha võimul oleval presidendil. Aga oletame mõtteeksperimendi korras, et raskused on ületatavad ja Obama valitakse tagasi. Mida oodata temalt aastail 2013–2017? Lähiajaloos on igal teisele ringile läinud USA presidendil olnud selge lisaväärtus; midagi, mis tagab kui mitte globaalse autoriteedi, siis vähemalt respekti. Ronald Reaganil oli idée fixe suruda põlvili NSVL. Bill Clinton oli geniaalne suhtleja, millele lisandus visioonina pühendumine NATO laienemisele ja suhetele Euroopa liitlastega. George W. Bushil oli vanatestamentlikult konkreetne maailmapilt, mida ta hammas-hamba-vastu põhimõttel kohandas Al-Qaedale ja Iraagile. Obama talendiga midagi käegakatsutavat luua on keerulisem. Dialoogilembus ja soov öelda kuulajaile seda, mida nood kuulda tahavad, võisid Obamale tuua Nobeli rahupreemia, aga ei tõlgendu kergelt poliitikaks. Neist võimeist võib kasu olla Afganistanis musta valgeks värvimisel või Venemaa ja Hiina paadis hoidmisel, aga Iraani tuumaprogrammi eskaleerumine (või mõni muu suur kriis) nõuaks enamat. Obama kahevahelolek Egiptuses ning otsustusvõimetus Liibüas ei ennusta USA liidrirolli osas head. Eesti jaoks tähendaks Obama II valikute edasist kitsenemist. Viimane asi, mida Washington siinkandis näha tahab, on Eesti emotsionaalne enesemääratlus suhetes Venemaaga Jaak Aaviksoo laadis – nii, et «kokku tuleks null». USA suhete ülessoojendamine Venemaaga ei välista Eesti jaoks oma asja ajamist – aga tingimusel, et Washingtonilt ei vajata selleks julgeolekukrediiti.