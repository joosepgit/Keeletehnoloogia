www.naisteleht.ee	 Paari nädalaga vähist priiks «Vähkkasvaja tuli väga ruttu ja äkitsi oligi mul juba viimane staadium ehk minek,» jutustab Jaan, kes verivärske usklikuna mitte lihtsalt ei alistunud kõigekõrgema tahtele, vaid uskus kaljukindlalt, et saab terveks. «Vähist ravisin end terveks nii, et jõin kõvasti ravimtaimeteesid, palvetasin ja oligi kõik,» kinnitab mees. «Ei võtnud ma ühtegi rohtu ega midagi. Kui läksin uuesti arsti juurde, vaatas ta mulle imestunult otsa ja suutis vaid küsida: sa ikka veel elad?» Mispeale Jaan teatas, et muutis oma elu ning on nüüd täiesti terve. Uskuge või mitte, aga mehe hingamine taastus ja kahe nädalaga kadus imelisel kombel ka vähk. «Mul oli tahe ja usk, ma tahtsin väga elada ning ilmselt see mind sellest mülkast välja aitaski.» Proovisin kõvasti viinakuradiga võidelda, kuid asjatult Oma võitlust viinakuradiga meenutab Jaan kui eelmist elu. Esimesed suutäied tulivett võttis ta enne sõjaväkke minekut. Hiljem sai purjutamine mehele, kes on elu jooksul pidanud kordamööda nii traktoristi, keevitaja, põllutöölise, autojuhi kui farmitöölise ametit, harjumuseks. Õnneks mitte sedavõrd, et suuri õnnetusi oleks juhtunud, kuid tööd segas kõvasti. «Proovisin kõvasti alkoholile vastu seista, põgeneda selle eest, kui ahvatlus tekkis, aga inimene on küllaltki nõder,» tunnistab Jaan. Ka suitsetamine hakkas lõpuks tervisele. «Päevas kaks pakki tekitasid raskusi hääles ja hingamisel, lisaks köhisin kõvasti.» Sigarettidest sai Jaan päeva pealt lahti oma jõuga, kuid joomakirg jäi. «Jõin kas üksi või koos sõpradega ning igal hommikul tuli ju pead ka parandada,» meenutab ta lootusetut ringi. Korraga pooleliitrine pudel puhast viina ära juua polnud noorele mehele mingi probleem. Mitmepäevaste tsüklite ajal kulus hundijalavett viis kuni kümme pudelit. «Eks kogu aeg ole halbu sõpru, kes tulevad ja pakuvad viina, kui aga oled Jumala lähedal, suudad vaenlastele ei öelda,» teab Jaan nüüd ning oskab alkoholismi vaadelda kui rasket haigust. «Ma ei tahtnud enam juua, kuid ei suutnud kuidagi lõpetada ka.» Suure hädaga läks ta viinaravile. «See ei mõjunud mulle üldse, tundsin end veelgi halvemini, vihastasin ja tulin sealt tulema,» meenutab ta. Mitu korda tahtis mees eluga lõpparvet teha, kuid mõtteks need õnneks jäidki. Kuni jumal Jaani joomatõvest terveks ravis. Täna teab ta, et alkohol ei too rõõmu ega lahendust üheski olukorras. Rabeles eluga välja mitme raske haiguse küüsist Sellest ajast kui Jaan alkoholiga lõpparve tegi, on tema elus aina imesid juhtunud. Viisteist aastat tagasi tabas teda näiteks infarkt. «Valu oli rinnus nii suur, et kukkusin kokku ja olin tund aega teadvuseta.» Jaan toibutati elule. 2001. aastal haigestus ta taas. «Kopsud läksid vett täis, jõudu ei olnud, palusin Jeesuselt ainult, et ta lubaks mul veel ühe korragi vabalt hingata,» mäletab ta. Tugev elutahe, usk ja imeline abikaasa Elli (62), kellega Jaan kakskümmend aastat paaris on olnud, aitasid mehel ka need elu ja surma vahelised heitlused võita. Elli mõistab Jaani, kel seljataga joodikuminevik, hästi — ta elas aastaid viinalembese abikaasa vägivalla all, kuni tegi samuti vana eluga lõpparve ja pöördus jumala poole. Palvetamine on Elli ja Jaani igapäevaelu osa ja nad usuvad vankumatult, et just see aitab neid edasi. Naine räägib oma abikaasast ainult ülivõrdes. «Jaan on haruldaselt hea mees. Ma olen väga tänulik jumalale tema eest. Ta armastab kõiki inimesi, ka neid, kes käivad sügaval eksiteel.» Tõepoolest, Jaan tunneb rõõmu, kui saab kedagi aidata. Ta viib riideid ja jalanõusid puudust kannatavatele ning hüljatud lastele. Ja nii mõnelegi nokastanud tegelasele, kes tänaval vastu sattunud, on Jaan soovitanud pöörduda jumalakotta. «Kõik on tegelikult väga lihtne, aga ise peab tahtma,» arvab mees, kes iga uue päeva eest ainult ühte allikat tänab, olles kindlalt veendunud, et ilma usuta kõigevägevamasse poleks teda enam elavate kirjas. Hille Kõrgesaar