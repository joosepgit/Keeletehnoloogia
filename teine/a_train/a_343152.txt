www.bioneer.ee	 Keskkonnatelgi käesolev, 8. hooaeg on lisaks looduse tundmise õppimisele suunatud energiasäästu ja alternatiivenergia tutvustamisele. Õpitubades saab Keskkonnatelgi külastaja ühendada tuuliku ja päiksepaneeli vooluahelasse ning uudistada maa-alust pump-hüdro-akumulatsiooni- jaama töötavat mudelit asjatundjate juhendamisel. "Energiasäästu ja alternatiivenergeetika rakendamine on võtmesõna ja väljapääs puhtama keskkonna taastamiseks ja säilitamiseks. Ei ole tasuv hakata endale päikesest või tuulest energiat tootma, kulutades seda sarnaselt "vanadele headele aegadele". Oluline on seejuures ka energiasäästu rakendamine," märgib Sven Lõokene Taastuvenergia OÜ-st. "Tarbijana saab meist igaüks energia säästmise osas ise palju ära teha. Peres energiasäästu kodukorra loomine ei nõua otseselt ka rahalisi kulutusi, vaid pigem vähest meelehärmi uue tarbimisharjumusega kohanemisel. Järgmise sammuna tuleks kasutusele võtta energiasäästlikud tehnilised lahendused nagu LED lambid või A++ energiaklassiga külmikud ning loomulikult tõsta elamu soojapidavust. Kui energia säästmise osas on kõikvõimalik tehtud, saab viimase sammuna hakata plaanima enda vajaduste katteks ka energia tootmist," ütleb Lõokene. Keskkonnatelk on kohtumispaik uudistajatele ja kaasaegsetest keskkonnasäästlikest eluviisidest huvitujaile, kes soovivad tutvuda ja saada teavet energiasäästu ja alternatiivenergia võimalustest. Lisaks energia tootmise võimalustega tutvumisele saab Keskkonnatelgis panna proovile loodushäälte äratundmise oskuse, valmistada õpitoas vilepilli, õppida pakendite sorteerimist Eesti Pandipakendi töötoas ning tutvuda Samuel Golombi isiklike kogudega. Keskkonnatelk koondab enese alla käesoleval aastal looduse ja keskkonna säästmist edendavaid organisatsioone, kelle selle aasta ühine sõnum seisneb energiasäästuks targa valiku tegemises. Keskkonnatelgi eesmärk on tõsta inimeste keskkonnateadlikkust ning levitada säästvat elu- ja mõtteviisi, õpetades olema loodussäästlik, loov-nutikas ning osav. Järgmisena saab Keskkonnatelki külastada 06. augustil Narvas õppepäeval Tarbi Targalt! ning 13. augustil Kuusalus Lauritsapäeval.