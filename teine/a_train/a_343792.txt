arvamus.postimees.ee	 Nils Niitra: muretseme Läti pärast Möödas on ajad, kui saime end Lätiga võrreldes meeleolu ülal hoida. Nüüd on meie huvi pigem see, et lätlased suudaks vältida nurjunud riigi staatust ning võita tagasi usu iseendasse ja paremasse riiki. Politseiametnike kinnitusel on lõunanaabrid jõudnud oma politsei drastiliste eelarvekärbetega olukorda, kus tekib küsimus, kas teisel pool toru istuv tegelane on ikka piisavalt usaldusväärne. REKLAAM Halvas seisus Läti on meie jaoks siin Eestis tõsine julgeolekuprobleem – ta ei suuda enam ülal hoida võimekat kaitseväge, ta tekitab meile probleeme seoses Schengeni viisa­ruumiga. Kehva maksevõimega lätlased on kümnete Eesti ettevõtete jaoks mure, olgu näiteks kas või Selveri kaubandusketi lahkumine Lätist. Naabrit aidatakse Eestis tavaliselt siis, kui ta on abitus seisundis. Läti on kõigi indikatsioonide järgi lausa erakordselt kurvas seisus. Aga mida saame meie siin Eestis neile anda peale toimiva riigi eeskuju? Naabrilt õppimine on meie piirkonnas lihtsalt alandav. Ja naabri õpetamine on ju nii kõrvukergitavalt ülendav, eks ole! Kui nüüd lätlased saaks jagu oma alandusest ja eestlased ülendusest, siis oleks mõndagi, mida teineteiselt õppida.