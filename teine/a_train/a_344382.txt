www.naisteleht.ee	 segisti Kõige veesäästlikum on Pireti sõnul termostaatsegisti, millel saab vee temperatuuri reguleerida nii, et see on sama igal dušivõtul. Piisab ainult veevoolu avamisest ning enam pole vaja midagi reguleerida.: F: PantherMedia/Scanpix Koju uut segistit valides vaadatakse sellele näkku ja langetatakse valik enamasti välimuse põhjal. Kui peale ilu on oluline ka kokkuhoid, tasub näpuga järge ajada segisti muudeski omadustes. Bauhofi tootejuht Piret Sitik tõdeb, et disain on tõesti oluline, sest segisti on ju üks sisustuselement, aga tark inimene arvestab ka selle ökonoomsust. «Väga tihti kujuneb kõrgema hinnaklassi segisti pikas perspektiivis soodsamaks kui madala hinnaga soetatud segisti,» rõhutab ta. Näiteks neljaliikmelises peres võib kõrgema hinnaklassi segisti end ära tasuda juba kahe aastaga. Kuidas nii? Piret selgitab, et kuna segistite tehnoloogiat arendatakse pidevalt edasi just vee kokkuhoidu silmas pidades, ei saa moodsaid, keerulise sisuga seadmeid kuidagi nn odavate kraanidega võrrelda. Näiteks kõik tänapäevased kang­segistid on nõukogudeaegsetest kahekäesegistitest veesäästlikumad — vahe tekib sellest, et kahest kraanist tuleb veetemperatuuri parajaks timmida tükk aega, aga kangsegisti puhul saab seda teha ühe lihtsa käeliigutusega ja vett ei lähe raisku. Kõige veesäästlikum on Pireti sõnul termostaatsegisti, millel saab vee temperatuuri reguleerida nii, et see on sama igal dušivõtul. Piisab ainult veevoolu avamisest ning enam pole vaja midagi reguleerida. Mihkel Tamm Gustavsbergi esindusest on sama meelt, öeldes, et segisti ökonoomsust saab hinnata kahe olulise näitaja — vee- ja energiasäästlikkuse järgi ning termostaatsegisti täidab need tingimused kindlasti hästi.