www.bioneer.ee	 Seega sobib läikehenna neile, kes väga värvi muuta ei taha, kuid samas ei pelga mõningast toonimuutust ja soovivad saada korralikku juukseturgutust. Ning ilmselt peab läikehennatajal olema väike kalduvus nn “frisuur-kokkamiseks”. Kui juuksemaskide segamine ja uued katsetamisvõimalused panevad Su silmad särama, siis on see just Sinu jaoks. Hennapunane muutub õlide ja rasvade toimel pruunikamaks ja kuldsemaks, omandab pigem messingjad toonid ning vase intensiivsus väheneb. Õlibaasil hennasegu annab reeglina pehmed, murtud toonid ja kui kasutada linaseemne- või riitsinuseõli, siis on läige tõesti suurepärane. Muidugi sobib läikehenna nii värvitud, hennatatud kui loomulikele punapeadele ning annab kena kuldse nüansiga läike ka meie nn ‘kartulikoore karva' juustele. Indigo kinnitub rasvade mõjul kehvemalt keratiini külge, kuid ometi saab sel moel üsna edukalt oma tumedat juuksevärvi turgutada. Läikehendigo sobib neile pruunikate ja tumedamate juustega inimestele, kes tegelikult ei taha väga muuta juuste tooni, küll aga saada intensiivset niisutust ja head läiget. Blondid, kes tahavad hoida oma heledat tooni, peaksid kasutama ainult sennat. Hapendatud piimatoodete puhul võib henna pulbri segada otse jogurti, hapupiima või - koore sisse. See näeb kaunikesti naljakalt roheline välja ning meenutab kergelt dipikastet. Maitse on üsna jäle, aga see polegi mõeldud söömiseks. Neile, kes soovivad siiski tugevamat tooni, sobiks just see variant. Mass võiks jääda u 20% hapukoore paksuseks, siis ei hakka see väga voolama. Ka õlide puhul peaks pasta olema paksem ning henna sisse võiks siiski lisada midagi kergelt hapukat. Kuum tee teeb värvi lahti momentaalselt, aga see jääb nõrgem - läike puhul võib see olla väga hea.