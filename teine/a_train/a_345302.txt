www.naisteleht.ee	 «Inimene ütleb mulle tere ja siis taipab, et oi, vabandage, te polegi mu isiklik tuttav. Aga mis siin vabandada, see on ju nii tore!»: Foto: Denis Georgievskij. Telekraanilt kaks aastat eemal olnud Marite Kallasma tuntakse tänaval endiselt ära ning tullakse temaga juttu tegema. Endist telediktorit rõõmustab see väga. «Hea, soe tunne on – inimesed ei ole mind veel unustanud. Marite Kallasma (58) oli Eesti Televisioonis diktor 29 aastat, kuid sellest hoolimata oli äratulek talle kergendus. «Kui küsitakse, et mis kergendus, siis ei oska ma vastata. Üks etapp sai läbi ja ees ootas see, mida ma oskan ehk eetrinõustaja töö,» räägib Marite. Diktoriametit Marite taga ei igatse. «Selline oli isiklik otsus. Pole siin midagi kahetseda ja see on ideaalne.» Samas tunnistab Marite, et diktoritöö sobis ja meeldis talle. «Ma tahtsin seda teha. Keeleliselt mul probleeme ei olnud ja asi huvitas mind ka. Sellepärast ehk sujus.» Eetrinägude treener Nüüd töötab Marite Kallasma eetrinõustajana. Õpetab ja annab näpunäiteid, kuidas stuudios olla, end seal hästi tunda ja endast parim anda. «Ajakirjanik ei pea mõtlema kõrvalistele asjadele – kus on kaamera ja kuidas süsteem toimib. Televisiooni põhitõdedest peab olema teadlik enne. Eeter ei ole õppimise koht,» räägib Marite. «Ja muidugi olen ma valvas õigekeeleapsude kallal närija, see on minu eriline hobi.» Koos saatejuhtide ja reporteritega teevad nad videotreeningut ja analüüsivad, mida teha teistmoodi. Marite rõhutab, et kunagi ei ole nii, et tema ütleb, kuidas on õige, ja sedaviisi peabki jääma. Ta pakub välja võimalusi, kuidas üht või teist paremini teha. Marite käe alt ei käi läbi ainult uued ekraaninäod, vaid ka need, kes soovivad saada nõu avalikeks esinemisteks. Uus töö on Marite Kallasma päevakava täielikult muutunud. ««Aktuaalse kaamera» ajal oli vaba aega rohkem. Olid küll pikad tööpäevad, hommikust hilisõhtuni, aga plussiks olid vabad päevad – siis tegin, mis tahtsin.» Praegu leiab Kallasma end töölt ka hilisõhtuti, varahommikuti ja nädalavahetustel. «Olen endiselt oma aja peremees, kuid ma pole enam nii vaba kui enne ning elu on raskem ette planeerida.» Uue elukorralduse tõttu on esialgu peapeal kogu Kallasma pere igapäevarutiin. Diktorina ei pidanud Marite näiteks kunagi pärast tööd köögis rabelema – tööpäevad kestsid hilisõhtuni ja koju tuli ta magama. «Minul ei mahu pähe, et lõpetan töö viie paiku ja pean õhtul hakkama süüa tegema. See on minu jaoks täielik mõistatus, miks ma pean hakkama õhtul süüa tegema – kui see toit ükskord valmis saab, siis on ju hiline õhtu käes!» Võtab puhkusest kõik Endine telediktor on mõelnud, et just ülipikad tööpäevad ja otse-eetrist saadav adrenaliinitulv hoidsid teda vormis. Vabadel päevadel rahmeldas ta enda ja taimede rõõmuks koduaias ning sõitis Pirital jalgrattaga. Nüüd on see kõik minevik. Aiatöö teeb ära tubli ema, kellega Marite ja tema abikaasa Rein Pirital elamist jagavad. Samas majas elab ka Marite meheõe pere. Endisel telediktoril lapsi ei ole. Marite mäletab hästi, kuidas ta pärast viimast eetrisolekut Tallinnast puhkusele startis: ta oli lausa eufoorias, et oh, nüüd on talle kõik lubatud ja ta teeb, mis tahab. Varsti algab Maritel suvepuhkus, mille ta veedab koos endisest spordiajakirjanikust abikaasa Rein Kallasmaga Pärnus. Seal käivad nad igal suvel. «Mul on Pärnus palju tuttavaid. Kuidagi on juhtunud nii, et mida aasta edasi, seda harvem me kohtume,» kahetseb Marite. Pärnu-päevade üks võlusid on veel see, et seal saab teha, mis pähe tuleb. «Vahel ei tee üldse midagi,» naerab Marite. «Või lähen näiteks turule. Kui tuleb pähe, et täna hommikumantlist välja ei tule, siis ei tule ka!»