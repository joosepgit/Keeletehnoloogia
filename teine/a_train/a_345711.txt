www.naisteleht.ee	 Sven-Erikul on liitpuue. Ta kuuleb peamiselt madalamaid toone, ta ei räägi, tal on liikumispuue, epilepsia ja PCI (sünnitraumast tekkinud püsiv ajukahjustus). Ema Egge (41) sõnul peaaegu kõik puuded korraga. «Aga Sven- Erikul on üks suur pluss, mida paljudel lastel ei ole – ta on tõeline päikesejänku, selline sädelev.» Puue määrati Sven-Erikule pooleaastaselt. Kui poeg oli sündinud, ei osanud Egge sellist tulevikku küll oodata, kuigi sünnitusel olevat arstid kümme tundi kartnud, et üks osapooltest – ema või laps – ei vea välja. «Lõpuks tehti erakorraline keisrilõige. Nägin last ja ta sai väga kõrged punktid, aga öösel viidi ära, sest ta ei saanud hingamisega hakkama.» Puude põhjusena läks kirja sünnitrauma. Teistsugune laps Poja teise elukuuni ei saanud ema-isa kuidagi aru, et nende laps teistsugune oleks. «Aga ta oli väga raske laps, kogu aeg nõudis rinda,» räägib ema. «Ma ei saanud teda üldse käest ära panna, ainult korraks isa kätte.» Teisel kuul hakkas tõde välja kooruma ning neljandal kuul vanemad mõistsid, et lapsega pole kõik õige. «Ta ei teinud asju, mida teised temavanused, ning tal olid. Kui Sven-Erik oli pooleaastane, tõdesid arstid, et ta ei arene, ning määrati invaliidsuspension. «Kaheksandal kuul käisime Tartus ja tagasi sõitsime teadmisega, et meie laps on teistsugune.» Et diagnoosid pandi pojale portsukaupa, siis oli vanematel aega nendega harjuda. Ehk seepärast Egge suurt hirmu ka ei tundnud. «Eks ma natuke ikka mõtlesin, et miks mina ja miks minu laps, aga see tuleb igaühel läbi elada.» Egge arvates oli lapse isal võib-olla natuke raskemgi, sest Sven-Erik on tema esimene ja ainus laps. «Minul ei läinud jalgealune ära ja see hoidis kaasa ka paigas, » räägib ta. Eggel on eelmisest abielust kaks poega, 23aastane Kristjan ja 21aastane Ray. Sven-Erik käib Tondi internaatkooli esimeses klassis. Ta suhtleb teiste õpilastega ja inimesi ei karda. Tunnis on Sven- Erik õpetajaga kahekesi ja õpib peamiselt seda, kuidas iseendaga toime tulla. Koolibuss tuleb talle järele kell seitse hommikul ning pikapäevarühma lapsena jõuab ta koju natuke enne kuut õhtul. «Sven-Erik ei räägi, aga seal koolis pole kõnet pooltel lastel. Suhtlevad omavahel kõigi muude vahenditega. Sven ei karda inimesi, talle meeldib, kui temaga tegeldakse. Iga uus õpetaja on põnev,» räägib Egge. Tuge on Sven-Eriku vanemad leidnud sarnaste probleemidega peredelt. Teistega suhtlevad Egge ja tema kaasa nii puuetega inimeste liitude, abivahenditega tegelevate firmade kui ka kooli kaudu. «Igal puudel on oma liit ja kuna Svenil on neid nii palju, siis oleme hingekirjas paljudes.» Egge leiab, et üksi oleks päris nukker. «Kuuleme ikka teistelt, mis nemad on teinud, ja õpime nendelt, kellel lapsed juba suuremad. Kõik teevad ju tähelepanekuid ja proovivad elu lapse ja tema puude järgi sättida. Teistelt saab alati vihjeid ja nõuandeid.» Mõõtmatu rõõm Aja möödudes on Egge üha selgemini mõistma hakanud, et ta pole midagi kaotanud. «Kui, siis ainult oma aega, sest me peame ju pidevalt pojaga tegelema. Samal ajal aga on meie maailm tänu temale palju avaram,» särab Egge. «Ta on meile andnud palju rohkem kui võtnud.» Ja kui vahel kummitabki Sven-Eriku vanemaid küsimus, miks just nende laps, siis mõtlevad nad, mis oleks elu ilma pojata. «Ma loodan, et ka tema on rahul sellega, mida me talle pakume. Et tema elu on võimalikult täisväärtuslik – sest tema on meie maailma tohutult avardanud.»