www.naisteleht.ee	 Oma mehelikkuse pani Lea proovile Kosovos, kus käis Eesti kaisteväelastele esinemas. Muuhulgas sai ta käes hoida päris relva.: Foto: Denis Georgievskij. «Minu abikaasa on tüüpiline mees, oleme perekonnas kaks macho’t,» iseloomustab ansambel Blacky laulja Lea Liitmaa oma abielu Elmar Liitmaaga. «Seepärast elamegi vahepeal koos ja siis omaette, lahus, et anda ruumi egodele.» Lea (32) ja Elmari (35) kooselu on lihtsalt selliseks kujunenud, et aegajalt kolib mees mujale. «Tegelikult me saame teineteisest jube hästi aru – tunned, mida teine läbi elab ja miks ta nii palju tööd teeb,» seletab Lea. Samas ta leiab, et tema abikaasa elu oleks vist lihtsam, elades koos traditsioonilise naisega, kes ootab kodus, sussid näpus, toit pliidil mulisemas. «Mina selline muidugi pole, vastupidi,» teatab Lea, aga usub, et sellise naisega poleks ta mehel midagi peale hakata. «Elmaril oleks väga igav. Ta ütleb alati, et on väga õnnelik, sest saab rääkida oma naisega sügavuti muusikast, ja ta ei kujutaks ette, kui tal oleks naine, kes sellest aru ei saaks.» Lea arvates pühendaks Elmar end naisest tunduvalt rohkem töövälistele asjadele ja puhkamisele. «Mulle nii meeletult meeldib tööd teha – ma ei saa sinna mitte midagi parata!» vabandab Lea oma suurt tööarmastust. Mõistetamatult ebanaiselik Lea peab end mehelikuks naiseks ja sõnastab seda kui orienteeritust tööle. «Töö ja laps on ühel pulgal, aga kõik ülejäänu, mida muidu inimestele meeldib teha, puhata ja mängida, on minu jaoks teisejärguline. Paljudel on sellest väga raske aru saada,» teab Lea oma kogemustest, kui mõistetamatult ebanaiselik on meeste jaoks see, et naine pidevalt töötab. Eelmisest suhtest sündinud poja Robi (12) kasvatamise on Lea võtnud ainuüksi oma ülesandeks. «Robi pärisisal on uus perekond, aga Elmar ei ole seda tüüpi mees, kes oskaks lapsi kasvatada ja nendega tegelda. Peale selle on võõrast last kasvatada hoopis midagi muud kui oma last. Ma saan sellega ise kõige paremini hakkama ja teengi seda ise,» räägib Lea. Armukadedusel pole mõtet Mõlema muusiku ellu kuulub töö tõttu palju austajaid ning ilma usalduseta abielu lihtsalt ei toimiks. Liiati kui paar elab aeg-ajalt lahus. Kuigi mehe ümber tiirleb palju austajaid, armukadedust Lea enam ei tunne. «Olen seda tundnud ja eks mu mees ole igasuguseid nalju korraldanud, aga ilmselt just sellest olen ma õppinud, mis on oluline, mis mitte,» tunnistab Lea, kuidas alguses oli tal armukadedusega tõesti probleeme. «Teadsin ju Elmariga kokku saades, et ta on väga ilus, sarmikas ja nõutud mees, sest ta on laval. Naised helistavad, saadavad sõnumeid, tulevad koju, ukse taha! Aga see ei lähe mulle enam üldse korda. Sel lihtsal põhjusel, et kui sisemine tasakaal on paigas, siis sa armastad inimest pretensioonitult, mitte mõttega midagi vastu saada. Ma armastan maailmas kõiki inimesi, olenemata sellest, kuidas nad minusse suhtuvad. See on minu elu moto – kui sa kõiki inimesi südamega armastad, siis on sul võimalik õnnelik olla.» Vahetustega lapsevanemad Lea iseseisvuse põhjus peitub lapsepõlves: tema isa oli kaubalaeval elektromehhaanik ja ema reisilaeval baaridaam. «Arvan, et nad on oma elus teineteist väga vähe näinud. Mina ei mäleta neist eriti kumbagi ega seda, et nad kodus oleksid olnud, » kirjeldab Lea elu laevalapsena, kes reisis tihti emaga Helsingi vahet. «Mäletan aega, kui ema ei töötanud vahetustega. Siis tuli ta koju kolmapäeva õhtul kell viis ja läks ära neljapäeva hommikul kell 12. Ülejäänud aja oli ta kogu aeg tööl. Hästi karm – mäletan, kuidas ma nutsin, hoidsin tal jalast kinni ja palusin: ema, ära mine ära!» Kui Lea oli algklassides, jäi isa pensionile, olles sellest hetkest tema jaoks olemas. «See muutis mind palju õnnelikumaks. Isa oli olnud selline haruldus, mida sai väga harva näha!» Varasematel aastatel, kui isa laev paariks päevaks Kaliningradi sadamasse tuli, sõitsid ema ja tütar talle külla. Pärast seda ei näinud ta isa jälle kuid. «Saan aru, et kui valid endale sellise töö, siis on raske, etteheiteid ma ei tee. Tänu sellele olen iseseisvaks kasvanud,» mõtiskleb Lea. «Äkki selle pärast ma olengi selline mehelik, et olen pidanud alati ise hakkama saama?» Abielu, mille mõlemal poolel on tohutult austajaid, püsib vaid usaldusel.: Foto: Denis Georgievskij.