www.naisteleht.ee	 Toit: Piknik vaatetornis Rahulikumal päeval tasuks kaasa pakkida piknikukorv, ronida Tornimäe liivaluidetele ehitatud 18meetrise torni viimasele platvormile ja pidada puulatvadest kõrgemal maha üks tore piknik. Ruumi jätkub seal vabalt neljale-viiele inimesele. Kui on arvata, et jääte päikeseloojangust kauemaks (kindlasti jääge!), pistke võileibade vahele piknikukorvi ka mõned taskulambid. Pilvepiiri restoranist väljudes on tänavavalgustusega lood kehvad ja päikesetõusu ootama jäämine võib pisut piinarikkaks kujuneda. Jook: Jõhvikamahl Jõhvikasortide uurimiseks ei pruugi matkarajal praegu kõige paremad võimalused avaneda, kuid külm jõhvikamahl on rabas kahtlemata kõige sobivam jook. Ajakiri: Eesti Loodus Kui paljud ikka loodusõpetuse tundidest mäletavad, mis vahe on samblal ja samblikul, kuidas rabad tekivad ja miks miski peale mändide liivaluidetel kasvada ei taha? Ehkki matkaradade äärde on tavaliselt infotahvlid üles pandud, võiks vahel visata pilgu ka ajakirja Eesti Loodus. See pole ainult loodusfriikidele mõeldud, paar korda aastas loodusesse sattuv linnavurlegi leiab sealt huvitavat lugemist. Kuidas kohale saab? Tolkuse raba asub Häädemeeste vallas Tallinna–Pärnu–Ikla maantee ääres, umbes kuus kilomeetrit enne Häädemeestet. Matkarada algab Rannametsa asfalteeritud parklast infostendi juurest. Tolkuse rabasse minekuks muid jalavaeva vähendavaid võimalusi peale auto ei olegi. Ehkki raba pole Häädemeestest kaugel, on jalgrattaga sinna keeruline sõita – luidetel ja rabas on kohati laudtee, mida mööda sõita ei saa ja ratta parklasse jätmist ei julge soovitada. Suvel saab raja läbi jalutada rannaplätudes, kevaditi on niiske ja tasuks jalga tõmmata kummikud.