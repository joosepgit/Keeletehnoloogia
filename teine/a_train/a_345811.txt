arvamus.postimees.ee	 Naeratav kohtunik Harju maakohtu kriminaalkohtuniku Violetta Kõvaski (52) kohta ütles üks tema kolleeg nii: «Mida rohkem Kõvask protsessil naeratab, seda karmim tuleb otsus.» REKLAAM Neil aprillimäsu väidetavate organisaatorite üle peetud kohtuistungeil, kus mina käisin, Kõvask ei naeratanud, küll aga muigas. Absurdsuste üle, mida mõned tunnistajad ja ka süüdistatavad vahel suust välja ajasid. Ent nüüd, pärast neliku õigeksmõistmist, üritatakse kohtunik Kõvaskit risti lüüa. Tema otsus oli šokk paljudele, kuid mitte neile, kes aasta otsa aprillimäsu igal istungil kohal olid, ja ka mitte neile, kes Kõvaskit tunnevad. Vandeadvokaat Leonid Olovjanišnikovi hämmastab kära Kõvaski otsuse ümber. «Need sõnaseadjad pole objektiivsed, kui nad teise poole argumente teadmata süüdistavad kohtunikku. Miks ei mõelda, et kohtul võibki õigus olla?» küsib ta. Olovjanišnikov teab kohtunik Kõvaskit paarkümmend aastat. «Kõvask on raske inimene,» ütleb ta. «Minul on temaga keerulised suhted ja distants. Kõvaskil pole advokaatide ega prokuröride seas lemmikuid. Ta ei kaldu kaitse poole, pigem on tal süüdistav kallak.» Ometi rääkis Olovjanišnikov enda sõnul enne Kõvaski esmaspäevast otsust kohtu objektiivsusest kõikidele ajakirjanikele, kes tema poole pöördusid. «Ütlesin, nii ausat ja õiglast kohtupidamist, nagu Eestis selle neliku üle käib, ma ei mäleta,» kirjeldab ta. Harju maakohtu endine pressiesindaja Aet Truu kinnitas, et talle on kohtunik Kõvask alati meeldinud. «Ma ei usu, et Kõvask täitis poliitilist tellimust. Kõvask on varemgi teinud otsuseid, kus ahmitakse õhku. Jah, Kõvask on karm inimene, aga ka kuulaja, kes kuuleb.» Truu sõnul mäletab ta Kõvaski kindla käega juhitud mõrvaprotsesse ja teab, et see naine pole mingi eputrilla – ei ehi end kulla ega karraga ja käib palju jala. Harju maakohtu praeguse pressinõuniku Kristina Otsa sõnul on kohtunik Kõvask tark ja tasakaalukas inimene, tugev isiksus ja elegantne daam. «Kohtunik Kõvask on pädev ja meeldiv kolleeg. Temast peetakse meie kohtumajas lugu,» nendib Ots. Harju maakohtu esinaise Helve Särgava sõnul on see, mis Eesti ühiskonnas kohtunik Kõvaski ja tema otsuse ümber toimub, ehtne kohtu mõjutamine. «Ma mõistan, et rahvas ei saanud meelepärast otsust ja inimeste õiglustunne on häiritud, kuid see klaperjaht, need ütlemised kohtuniku aadressil tekitavad minus kõhedustunnet. Ootan juba õudusega, kui mõne kohtuniku esivanemate hauad lahti kaevatakse ja neidki mõnes lapselapselapse otsuses süüdistama hakatakse,» ironiseerib ta. Särgava sõnul on kohtunik Kõvaskil õnneks tugevad närvid ja üldse on suur õnn, et selliseid kohtunikke nagu Kõvask olemas on. Samas leiab Särgava, et võib-olla peaks seadus andma võimaluse, et äärmiselt laia kõlapinda ja suurt avalikkuse huvi pakkuvates kriminaalasjades, mida praegu peab arutama üks kohtunik, võiks ka maakohtus asja arutada kolmeliikmeline kohtukoosseis.