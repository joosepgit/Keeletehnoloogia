www.naisteleht.ee	 Pärnulanna palverännak president Meri mälestuseks Bercianose refugios peatudes leidis Irja, et parim paik reisipäeviku täiendamiseks on kõrvalasuva maja murukatusel.: Foto: erakogu. Irja Bernard kõndis 27 päevaga Prantsusmaalt Hispaaniasse, et väljendada austust rännumehest presidendile Lennart Merile ja tähistada oma 50. sünnipäeva. Seda 800kilomeetrist palverännuteed Santiago de Compostelasse on põhjalikult kirjeldanud ka menukirjanik Paulo Coelho raamatus «Palverännak: Maagi päevik». Irja (50) on nääpsuke, aga sportlik naine. Vaid 47 kilo kaaluv shaping’utreener otsustas kevadel, et nüüd on õige aeg oma unistus teoks teha – minna palverännakule. Sedalaadi mõte oli Irja peas idanema hakanud aastaid tagasi, kui ta raadio keskööprogrammist juhtus kuulma ärimees Hannes Tamjärve muljeid palverännakust Santiago de Compostelasse. Õige aja näitasid Irjale kätte tema lemmikpresidendi Lennart Meri lahkumine Toonela teele ja tema enda juubel kevadsuvel. «Tahtsin neid kahte mulle olulist sündmust eriliselt jäädvustada. Ma ei hooli luksuslikest söömapidudest, vaid pigem millestki, mis pakub rahuldust nii vaimule kui kehale,» nendib naine. Märgistati templiga Kui Pärnu maavalitsuses pandi välja presidendi mälestusraamat, kirjutas Irja sinna lubaduse võtta Meri mälestuseks ette jalgsirännak Prantsusmaalt Saint-Jean-Pied-de-Portist Hispaaniasse Santiago de Compostelasse. Lubatud – tehtud. Ja seisiski Irja koos rännukaaslase Marega 20. aprillil Tallinna lennujaamas, seljas ligi 12kilogrammine (see on tervelt neljandik hapra naise kehakaalust!) matkakott, ja oli valmis elu suurimaks seikluseks. Pärast kolmetunnist lendu Prantsusmaale suunduti rongiga Bayonne’i ja sealt palverännaku alguspunkti Saint-Jean-Pied-de-Porti, ülemaailmsesse palverännapalverändurite keskusesse. «Sealt saime palveränduri passi ja templi, mis tõendas meie rännaku algust. Lisaks anti kaasa matkakaart ning kingiks väike merikarp, mis on palverändurite sümbol,» kõneleb Irja. Umbes 30 kilomeetrit päevas Tänapäeval on palverännak tehtud rändurile võimalikult mugavaks: kogu marsruut on tähistatud kollaste nooltega. Palveränduri passi ettenäitamisel on teelistele tagatud sümboolse tasu eest ööbimine palverändurite majades – refugio’des. Refugio’d on ööbimispaigad, kus saab end narile pikali visata, käia duši all ja pesta riideid. Paljudes neis on ka köök ja söögituba, kus teiste ränduritega suhelda. «Ühes refugio’s läksin varahommikul duširuumist vett võtma, ja et elekter oli ära, siis valitses seal pimedus. Korraga ajas duširuumi põrandal inimene pea püsti – see päris ehmatas. Ta oli ööseks sinna magama läinud, ju siis mujal polnud enam ruumi,» meenutab Irja. Irja ja Mare olid rännaku planeerinud nii, et läbivad iga päev umbes 30 kilomeetrit. Seetõttu algasid nende päevad enamasti hommikul poole seitsme paiku. Et iseendaga olemist niinimetatud maine ajarütm ei segaks, võttis Irja rännakuks kella randmelt. Nii mõnelgi päeval kõndisid nad 13 tundi, koos puhkepausidega, ja läbisid 40 kilomeetrit. Ent oli ka lühemaid päevi – normi ju polnud ette seatud. Kogu elu kulges tunde järgi. Orienteerumine ajas ja ruumiski käis lihtsalt – päikese järgi. Kui päike tõusis, oli hommik, kui lahked Hispaania külaelanikud hakkasid hõikama «Buenas tardes! », oli õhtu kätte jõudnud. Rännaku «surnud punktid» Irja ütleb, käsi südamel, et palverännak oli talle puhas nauding. Ei hõõrutud kandu, ei tervisehädasid. «Vahest kõige raskem oli see teelõik, kui tuli kõndida umbes kaheksa tundi täielikul tühermaal. Pealegi hakkas vihma sadama. Siis küll tundus, et aeg on seisma jäänud,» räägib naine «surnud punktidest» oma teekonnal. 1500 meetrit tõusu Pürenee mägedes, mis kestis ligi üheksa tundi, pani samuti palverändurid proovile. Selle eest aga olid mäed fantastiliselt võimsad ja ilusad. Ja siis loomulikult Croix’ risti leidmine! See on matkal eriline koht, mis viib Pürenee mägedesse. Sinna viiv teeots on üsna märkamatu ja sealt on kerge mööda marssida. Aga kui õiges kohas mägiteele ei lähe, siis on palverännaku suund käest kadunud. Palverändurite seltskond oli kirev, seal võis kohata inimesi igast maailmanurgast. Enamik neist olid pensionärid, kel viimaks aega elu nautida. Kuigi Irja ja Mare rändasid kahekesi, nägid nad aeg-ajalt ikka tuttavaid nägusid seljataha jäänud öömajadest. Kõige värvikamad tegelased olid Kärumees ja Sigarimees. «Esimene, prantslane, matkas Püreneedes, seljakott kärul, ja teine mees, New Yorgist, pahvis vahetpidamata sigarit. Ma ei saanudki aru, miks see vaevatud olemisega mees teeb palverändu käruga. Paar päeva hiljem nägin sama meest juba ilma käruta ja rõõmsana – ju ta oli õnnelik, et kärust lahti sai,» naljatab Irja. Kuigi ehtsa eestlasega Irja palverännakul ei kohtunud, jäi talle ühes refugio registreerimisraamatus silma eestikeelne sissekanne: Marko Kiisa 16. aprillil 2006. Paljud on Irjalt küsinud, miks ta tahtis palverännakule minna. Irja ei oska seda tahtmist sõnadesse panna. See oli lihtsalt Teadmine ja Vajadus. Paulo Coelho on raamatus «Palverännak: Maagi päevik» pannud selle vajaduse sõnadesse: «Ringi rännates kogetakse taassündi kõige otsesemas mõttes. Tekivad täiesti uued olukorrad, päevad mööduvad aeglasemalt ning enamikel reisidel ei mõista sa isegi keelt, milles inimesed räägivad. Sa oled justkui äsjasündinud laps. Sa hakkad ümbritsevale palju rohkem tähelepanu pöörama, sest sellest sõltub sinu ellujäämine. Sa muutud palju avatumaks teiste suhtes, kuna raskes olukorras võib neist kasu olla. Ja iga kõige väiksemagi teene võtad sa jumalatelt rõõmuga vastu, justkui oleks tegu millegagi, mida mäletad oma elupäevade lõpuni.»