www.naisteleht.ee	 Selle nädala Naistelehes räägib Ave Marleen, kuidas teda tabas paaniline hirm vastsündinud beebiga hakkamasaamise ees. Mõnel on see hirm väiksem, teisel suurem, kuid enamikku värskeid vanemaid tabab uue ilmakodaniku saabudes kerge ärevus. Üks mu hiljuti isaks saanud tuttav avaldas arvamust, et suuremate äparduste vältimiseks võiks vanematele haiglast lapsega ka manuaali kaasa anda, kus oleks lühidalt kirjas, mida teha, kui beebi nutab, sööb, silmi pööritab jne... Teine sõber, hiljuti väikese poja emaks saanu, oli haiglast beebiga lahkudes uurinud, et kas ta saab kuhugi helistada, kui lapse käitumine peaks tekitama küsimusi. Ta sai kiire ja tõrksa vastuse: «Kui te selliseid asju küsite, siis te ei ole lapsega koju minekuks valmis!» Kõik see räägib selget keelt, et viimane aeg oleks tekitada tugisüsteem, mis noori peresid aitaks. Et igal noorel vanemal oleks võimalus kuhugi pöörduda, kui tal tekib küsimusi.