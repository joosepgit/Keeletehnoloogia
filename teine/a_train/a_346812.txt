www.bioneer.ee	 „Viimased kümme aastat oleme keskendunud liikuvuse parandamise meetmetele, jättes tähelepanuta transpordist tulenevate heidete seose majanduskasvuga. Täna peame tõdema, et transpordi infrastruktuuri tehtud tohutud investeeringud võimaldavad meil pikemaid igapäevaseid reise, kuid pole suutnud vähendada aega, mille jooksul puutume kokku müra, õhusaaste ja liiklusummikutega,” ütles Euroopa Keskkonnaagentuuri tegevdirektor professor Jacqueline McGlade. „Tulevikus peame keskenduma mitte ainult transpordiviisidele, vaid ka põhjustele, miks inimesed reisivad, sest kokkuvõttes on liikuvus lahutamatult seotud meie elukvaliteediga.” Ajal, mil tänu tehnoloogia arengule toodetakse üha keskkonnasõbralikumaid sõidukeid, kasvab pikki vahemaid läbivate reisijate ja kaupade hulk pidevalt, muutes uute autode tõhususest tuleneva kasu olematuks. Umbes veerand ELis õhku paisatavatest kasvuhoonegaasidest pärineb transpordist, sealhulgas rahvusvahelisest lennu- ja meretranspordist. Erinevalt mõnest teisest sektorist on transpordi mõju keskkonnale jätkuvalt seotud majanduskasvuga. Milline olukord valitseb? Kaupade transport kasvas veidi kiiremini kui majandus, kusjuures autokaubavedu ja lastilennud kasvasid ELi 27 liikmesriigis kõige kiiremini (ajavahemikul 1997–2007 vastavalt 43% ja 35%). Samal perioodil vähenes raudtee- ja siseveevedude osakaal. Majanduslanguse tõttu on hetkel transpordimahud kahanenud, kuid kasv jätkub niipea, kui majandus taas elavnema hakkab. Ajavahemikul 1997-2007 kasvasid EEA riikides transpordisektori tekitatud kasvuhoonegaaside heited (välja arvatud rahvusvaheline lennu- ja meretransport) 28%, moodustades nüüd koguheitest 19%. Hoolimata viimasel ajal toimunud õhusaaste vähenemisest, oli autotransport 2007. aastal õhku paisatavate lämmastikoksiidide tekitajate hulgas esimesel kohal ning tahkeid osakesi moodustavate saasteainete tekitajate seas teisel kohal. EEA 32 liikmesriigi seas on vaid Saksamaa ja Rootsi õigel teel täitmaks biokütuse kasutamisega seotud soovituslikke eesmärke 2010. aastaks. Maanteeliiklus jääb endiselt ülekaalukalt suurimaks transpordimüra allikaks, millega inimesed kokku puutuvad. Kui tõhusaid müra ohjeldavaid poliitikaid välja ei töötata ja täielikult ei rakendata, kasvab tervist kahjustavate müratasemetega, eriti öise müraga, kokku puutuvate inimeste arv. Euroopa Keskkonnaagentuur asub Kopenhaagenis. Agentuuri eesmärk on, poliitikakujundajatele ja avalikkusele õigeaegset, eesmärgistatud, asjakohast ja usaldusväärset teavet andes, aidata saavutada Euroopa keskkonna oluline ja mõõdetav paranemine.