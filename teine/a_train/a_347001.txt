www.naisteleht.ee	 Kulturismiga hakkas Heiko (22) tegelema kolmeteistkümnesena ja juba kolme aasta pärast sai temast oma vanuseklassi Eesti karikavõitja. «Esimene kord sattusin trenni nii, et läksin lihtsalt vanema vennaga kaasa. Mind huvitas, kuidas ta neid pomme seal sikutab,» jutustab turske noormees algusest. «Edasi hakkasin ise intensiivselt trenni tegema – kaks korda päevas.» Solaariumid ja dieedid Alalist treenerit ei ole Heikol kunagi olnud. Vaatas lihtsalt, mida teised jõusaalis teevad, ja tegi nende järgi. Saanud meistriks, tundis noormees, et on saavutanud sel alal kõik, mis soovib, ning jättis võistlemise. «Eesti tasemel polnud enam midagi saavutada ja välismaale ei tahtnud ka minna,» selgitab Heiko. «Pole mõtet võistelda vendadega, kes endale hobuseerguteid süstivad – see laostab tervise.» Kulturismi juurde kuuluvad loomuliku osana ka dieet ja solaarium, kuid nende suhteliselt naiselike tegevustega harjus tahtejõuline poiss enda sõnul päris kiiresti ja valutult. «Solaariumis on hea soe vedeleda, » räägib Heiko. «Enne võistlusi pidi seal ikka päris mitu korda käima ja igasugu möga endale peale määrima, et laval pruun olla. Aga see oli suht kahtlane teema.» 90 kilo kaalunud trennipoiss võttis otsustavateks võistlusteks kuu ajaga alla peaaegu 15 kilo. Sel perioodil sõi ta enamasti vaid kohupiima ja tuunikala. Viimase nädala menüü koosnes aga põhiliselt veest. «Samal ajal käisin trennis, lisaks rattaga sõitmas või jooksmas. See oli organismile suhteliselt kurnav,» meenutab Heiko. «Tore oli aga see, et tekkis naistuttavaid, kes soovisid, et ma neilegi dieediplaani ja trennikava koostaksin.» Vormis hoiab arstitudeng end siiani. Näiteks kevadsemestri lõpus sõitis ta koju Pärnusse bussi asemel jalgrattaga – puhast sõiduaega kulus vähem kui seitse tundi. Treenib arstitööks närve Arstiõpingud valis Heiko suuresti tänu sellele, et nihestas rasketel jõutreeningutel korduvalt selga, ka õlad läksid tihti paigast. Huvi tekitas seegi, et vanem vend tudeeris sama ala juba ees Ma ei arva end olevat nii suure südamega, et puhtalt inimeste aitamiseks arstiks tahan saada,» arutleb tulevane tohter. «Pigem teen tööd, mis meeldib ja ühtlasi aitan sellega ka teisi.» Üks põhieeldusi arstiks saamisel on külm närv vere ja muude kehavedelike suhtes. Heiko tunnistab, et paar korda on tal kõhus siiski keerama hakanud. «Näitks siis, kui ühel asotsiaalse eluviisiga naisel, kel olid varbad amputeeritud, pidime sidemeid eemaldama,» jutustab Heiko ja lisab, et ega köndid iseenesest ajanudki südant pahaks, vaid hoopis valugrimass inimese näol ja tülgastav hais, mis tuli jalgade mädanemisest. Il uoperatsioonid ei tõmba «Kui esimest korda surnukuuri sattusin, vaatasin, et rõve värk – kuidas teda üldse puutuda saab,» meenutab Heiko, «aga juba kaks kuud hiljem, kui kursavend sünnipäeva pidas, sõime laiba kõrval komme. Inimene harjub kõigega.» Heiko sõnul ei vaata professionaalid lahkamislaual lebajat nagu inimest, vaid nagu õppeobjekti. «Ei saa hakata mõtlema, et huvitav, milline elu tal oli, ja et nüüd on ta läinud. Surm on paratamatu,» ütleb noormees. «Muidugi, kui laual oleks tuttav, siis seda tunnet ei kujutaks ma küll ette. Väga paha oleks teda lahata ja uurida, või hakata teda prepareerima.» Kuigi meie arstide palgad ei suuda kaugeltki võistelda mujal maailmas pakutavaga ja hästi toob sisse vaid plastiline kirurgia, ei kaalu Heiko praegu viimase ala valimist. «Kui Eestisse tahan jääda, siis plastilise kirurgia peale küll ei mõtle, sest meie naised on niigi ilusad – seda teenust pole siin minu arvates vaja,» avaldab Heiko naerdes tulevikuplaane. «Samas tahaks millalgi end välismaal täiendada, et kogemusi saada ja pärast Pärnus parem arst olla.»