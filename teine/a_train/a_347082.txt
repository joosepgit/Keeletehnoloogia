www.naisteleht.ee	 Angela saab hormoonravi juba eelmise aasta algusest.: Foto: Denis Georgievskij. Tänavapildis ja laval on Angela hoolitsetud välimusega pikk sale naine, kes värvib huuli, kannab naiselikke aksessuaare, väljakutsuvat miniseelikut ning võib pingeolukorras tujukalt pisaratesse purskuda. Lühidalt: tüüpiline naine. Angela passinimi on aga Andres ning selle põhjal teda päris naiseks veel nimetada ei saa. Mõningaid asju elus on noorena kergem teha, teisest küljest pole siis neid kogemusi, mis lisanduvad aastatega, arvab pikalt soo vahetamise üle järele mõelnud Angela / Andres Aak (37), ansambli Blacky kitarrist. Ta ei kahetse otsust astuda see samm küpsemas eas – sisetunde vastu lihtsalt ei saa. Kes ma olen? Kindlalt soovahetusoperatsiooni kasuks valiku teinud Angela tee selguse leidmiseni eneses oli pikk. Pool elust kulus tal, otsides vastust küsimusele «Kes ma olen?». Uisapäisa otsuseid Angela ei tunnista, seepärast juurdles ta ka oma identiteedi üle kaua ja sügavalt. Mineviku eest Angela peitu pugeda ei kavatse – vanade klassipiltide pealt vaatab vastu poiss, mitte tüdruk. Nõukogude ajal kasvanud Andresele näis turvaline suruda sisetunnet alla igasuguste põhjenduste ja tõestustega, kuigi see rääkis talle juba varasest east selget keelt, et ta elab vales kehas. Nii endale kui teistele vastupidise tõestamise juurde kuulus ka kooselu naisega. Ja ehkki sisemine veendumus oli tal juba olemas, polnud ta veel nii julge, et seda elukaaslasele tunnistada. Teiselt poolt lootis ta, et ehk on see kõik eksitus. «Teadsin ennegi, kes olen, aga siis tahtsin endale tõestada, et äkki on see vale. Aga kui sa oled kellegagi väga lähedane, ei taha sa midagi varjata – ja siis tulevad kõik sellised asjad välja.» Angela sünd Ühel hetkel muutus tegelikkuse eitamine mõttetuks ning Andres tunnistas lähedastele, kuidas lood on. «See oli valus löök ... kõigile lähedastele, kellele rohkem, kellele vähem.» Elukaaslane, ema, isa ja seitse aastat vanem vend võtsid ootamatu uudise vastu ning leppisid sellega. Seejärel hakkas väiksena salaja ema kleite proovinud Andres naisteriideid julgemalt kandma, ka avalikult. Paar aastat tagasi leidis Andres endale bändikaaslaste abil sobiva naisenime – Angela. Ristiemaks peab Angela bändi lauljat Lea Liitmaad. Tõsisem muutus Andresest Angelaks algas siis, kui Angela käis läbi soovahetuseks vajalikud bürokraatlikud instantsid ja hakkas külastama psühhiaatrit. «Ma ei ole end veel lõigata lasknud, see protsess on veel ees.» Eelmise aasta algusest saab ta hormoonravi. «Võtan rohtusid stabiilselt, neid tuleb võtta iga päev. Nad panevad organismi teistmoodi tööle.» Ministeeriumi komisjoni tasemel otsuse langetamine, mis annab inimesele õiguse astuda samm uue identiteedi poole, võtab aega vähemalt aasta. Piinlikud teemad ja inimeste uudishimu Psühhiaatriline nõustamine on samuti üks ministeeriumi nõue. Nii leidiski Angela endale sobiva arsti, Veronika Elmeti. Psühholoogilisi probleeme, milles arst saab teda aidata, on piisavalt: ühiskonna hukkamõist, heal juhul vaid mõistmatu õlakehitus võib süvendada masendust, mida tekitab päevast päeva elu kehas, mida ise õigeks ei pea. Et masendusele võimalikult vähe ruumi anda, püüab Angela sellele mitte mõelda. Ärkamise järgsed kurbusehetked hommikul võivad küll enesetunnet alla tirida, kuid siis tulevad juba argitoimetused ja elu läheb edasi. Suure positiivse muutuse tõi kaasa hormoonravi alustamine. Muudatused on alguses väikesed, need ei ilmne päevade, kuude ega isegi aastatega. Silmaga nähtavaim tulemus on karvakasvu vähenemine. Kena sile näonahk aga on igale end naisena tundvale inimesele väga oluline – nii ka Angelale. «Karvade eemaldamisega tuleb eraldi tegelda. See on hästi piinlik teema. See pole üldse lahe, kui tahad hea välja näha, kuid sul on näonahaga probleemid.» Hormoonravi alustamine on üks kõige rohkem eneseusaldust tõstnud samm: sileda lõuaga või mitte, kuid suurenenud enesekindlus on märgatav nii Angelale endale kui ka teda ümbritsevatele. Muusikutöö tõttu tähelepanu keskmes olema harjunud Angela on kohanenud ka inimeste huviga tema soovahetuse vastu. Ajast, mil ta ka väliselt naiselikumaks on muutunud, on tähelepanu pigem positiivne. Negatiivset suhtumist kohtab kaudselt: keegi ei tule otse midagi inetut ütlema ja selja taga inimestel õnneks silmi pole. Angela juhtmõte on, et nii nagu meie suhtume teistesse, suhtuvad teised ka meisse. Angela on otsustanud luua enda ümber positiivse olemise – selles aitavad teda ausus, armastus ja inimlikkus. Ja ta loodab saada samaga vastatud... *** Mis on transseksuaalsus? Veronika Elmet: "Transseksualismi on esinenud sama kaua, kui on eksisteerinud inimkond. Transseksuaalsus on nähtus, kus inimene ei samastu oma sünnipärase bioloogilise sooga. See on rahulolematus oma kehaga, mis ei vasta inimese soolisele tunnetusele ning tipneb soovina muuta oma anatoomilist ja passisugu. Transseksuaalsuse põhjused on teadmata. Tegu on püsiva omadusega, kuid selle intensiivsus võib vahelduda. Tulenevalt vastava hariduse puudulikkusest ei tee eestlane tavaliselt vahet transseksuaalsusel ja transvestiitlusel, pedofi ilial ja homoseksuaalsusel. Et kinnituks transeksuaalsuse diagnoos, tuleb läbida põhjalik kontroll naiste- või meestearsti, geneetiku ja endokrinoloogi juures. Kui inimene on psüühiliselt terve, geneetiliselt, hormonaalselt ning sootunnuste poolest oma bioloogilisele soole vastav, kinnitatakse diagnoos erapooletute ekspertide komisjonis, mille alusel väljastab sotsiaalministeerium loa alustada soovahetusprotseduure. Saanud vastava kinnituse ning olles psühhiaatrilise järelevalve all üks-kaks aastat, võib alustada hormoonraviga. Transseksualismi esineb üpris harva, keskmiselt ühel inimesel kahekümnest tuhandest, bioloogiliste meeste seas sagedamini kui naiste seas (3-4 : 1). Tänapäeval tehakse maailmas umbes tuhat sookohandamisoperatsiooni aastas. Eestis peaks transseksuaale olema 60-80. 2005. aasta lõpuks oli arstlik ekspertiisikomisjon oma otsuse teinud 30 transeksuaali osas, kelle hulgas on enam-vähem võrdselt mehi ja naisi."