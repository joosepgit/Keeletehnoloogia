www.bioneer.ee	 Müra meres on mereloomadele sama häiriv kui liiklus lindudele. Kuidas inimene liigset müra tekitab? Liiga palju laevu Umbes 80% maailma kaubaveost toimub motoriseeritud laevade abil. Maailma ookeanides on teadaolevalt liikvel ligikaudu 1,2 miljonit laeva, mis pole sugugi vähe. Probleeme ei tekita mitte ainult suured transpordi- ja kruiisilaevad, vaid ka väiksemad paadid ja kaatrid, sest neid on liiga palju. Süüst puhtad ei ole ka allveelaevad. Fossiilseid kütuseid pumbatakse lärmakalt Nafta- ja gaasipuurtornid on suured mürareostuse tekitajad. Müra ei teki mitte ainult nafta ja gaasi kättesaamise käigus, vaid ka selle tarnimisel laevade või torude abil. Puurtornide ja torude ehitamine on samuti väga mürarikas tegevus. On täheldatud, et paljud kalad hoiavad puurtornidest eemale. Sõjavägi on tuntud müratekitaja Sõjavägi tekitab liiga palju müra nii õppustel kui ka lahingutes. Et plahvatused on liiga lärmakad, seda on kerge mõista, aga probleeme põhjustavad ka laevamootorite müra ja sonarite heli. Sõjaväe sonaritele ehk hüdrolokaatoritele pannakse süüks vaalade ja delfiinidega toimunud surmajuhtumeid ja rannikule ujumisi, ent tegelikult mõjutavad sonarid palju suuremat hulka elusorganisme, sealhulgas näiteks erinevaid kalasid ja kilpkonni. Vaalde puhul pole lihtsalt võimalik probleemist mööda vaadata, sellepärast teemast ka räägitakse rohkem. Vaaladega juhtuvate ja mürast tingitud tragöödiate kohta võib kokkuvõtvalt öelda, et kurt vaal on surnud vaal. Liiga palju helisid tekitavat tehnikat Kalade leidmiseks mõeldud kajaloodi on kasutatud kalapaatides alates 1950ndatest aastatest.