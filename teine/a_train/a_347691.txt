www.naisteleht.ee	 Adelina tunnistab, et tahab väga peret ja lapsi.: Foto: Denis Georgievskij. Adelina-Raida Niftalieva pidi tõsielusarjas «Kaunitar ja geenius» küll teise kohaga leppima, kuid eriti õnnetu ta selle pärast ei ole. Ja tal on hea meel, et just Marianna võitis. «Marianna oli ju nii palju duellidel käinud ja närve kulutanud. Kui mul endal oleks samamoodi olnud ja lõpuks veel ei võidaks kah, siis oleks küll paha tunne,» arvab tõmmu kaunitar Adelina (25). «Aga nüüd tal oli selline võimalus. Mina vastasin tegelikult ju finaalis küsimustele õigesti, aga ma ei olnud üksinda – Hannes ei vastanud. Mul oli kahju ja tal oli muidugi ka kahju. Eriti veel siis, kui ta sai teada, et võidureis on Brasiiliasse.» Adelina reisist ilmajäämise pärast ei nukrutse – ta töötab reisibüroos ning saab maailmas ringi sõita palju kulub. «Varsti lähen Egiptusesse, viietärnihotell ja kõik on puha olemas,» räägib neiu. «See on nii vale jutt!» Kiiresti saabunud kuulsuse tõttu saab Adelinale osaks suur tähelepanu. Palju on tekkinud tema ümber ka kuulujutte. See neiut aga ei häiri. Viimane väljamõeldis, kus ta tembeldatakse lesbiks, tuleb talle siiski ootamatu üllatusena. «Mina või? Siuke jutt on tõesti või?!» Lõunamaise temperamendiga neiu kargab toolilt püsti. «Ei olegi kuulnud seda. Kes rääkis? Oi, mul hakkas palav! Kas seda on kuskil kirjutatud ka juba? Ma olen täiesti šokis, see on nii vale jutt!» Süsimusta juuksepahmakaga neiu koorib nahkjaki seljast. Jalutab paar korda kohvikulaua kõrval edasi-tagasi ja potsatab lõpuks taas toolile. Natuke järele mõelnud, oskab ta veidi selgitada, millest selline valearvamus tekkida võis. «Tead, mul on hästi palju sõpru, kes on geid või lesbid,» jutustab ta äsjasest etendusest kergelt õhetades. «Me saame hästi läbi ja käime geiklubides.» Adelina kinnitab, et neis kohtades on hea seltskond ja talle meeldib seal tantsida. «Mul on palju sõbrannasid, kes on lesbid, aga kõik teavad, et mina olen naturaalne – mulle meeldivad mehed,» vatrab ta üliarmsa aktsendiga. «Kui keegi sinna klubisse läheb, siis on kohe gei või? See on minu asi. Ei, ma ei ole lesbi! Ma ei oska selle kohta midagi rohkem öeldagi.» Adelina parim sõber on samuti gei, Andrei. Ta on neiule sõbranna eest. Koos käivad nad näiteks poodides. Kuna Andrei on naise moodi, siis arvavad paljud, et ta ongi naine. «Võib-olla meid nähti koos ja nüüd sellepärast arvatakse, et olen lesbi,» arutleb Adelina juukseid sasides. «Kui me Andreiga poodi lähme, siis ta soovitab mulle, et võta näiteks see või pane see selga. Ja ta ütleb, kui miski ei sobi mulle. Kui ma kuhugi välja lähen, siis ta mõnikord teeb mulle isegi meiki.» Nii sõber Andrei kui ka poiss-sõber Gabriel on Adelinalt kunagi küsinud, kas ta ei karda, et teda lesbiks pidama hakatakse. «Ma vastasin mõlemale, et no ja mis siis? Las arvavad! Nüüd ongi käes,» naeratab Adelina laialt. «Gabrieli kohta on ka öeldud, et ta on gei. See on vale. Naised on mulle mõnikord öelnud küll, et kuule, Adelina, ma armastan sind. Aga tead, nad lihtsalt on nii toredad inimesed.» Gabrielile Adelina gei-vaimustus ei meeldi. Et aga neiu sõprade kaitseks pikemalt mõtlemata välja astub, ei jää kavaleril muud üle, kui südamedaami soovidega leppida. «Gabrieli enda esinemisi käivad ka mehed vaatamas. Mõned on seal rohkem sillas kui naised,» teab Adelina. Unistab perest ja lastest Adelinal on kaks suurt unistust. Esimene neist on lauljaks saada. Teine suur unistus on luua pere ja saada lapsi. Tööd võib kunagi hiljem edasi teha. Adelina arvab, et saaks ametikoha turismibüroos kindlasti tagasi, sest on oma alal hea. Tegelikult tahakski ta olla parim peaaegu kõiges. «Loomulikult oleksin tahtnud ka saate võita, aga mis teha, elu läheb edasi,» ütleb Adelina optimistlikult. «Tegelikult ongi vaja hoopis elus võita – leida hea mees ja saada lapsi. See on päris võit!»