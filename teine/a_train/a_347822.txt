www.naisteleht.ee	 Niisiis, uus noortekomöödia on sündinud. Kas erineb see millegi poolest teistest samalaadsetest? Aus vastus on – ei. Samas, tänapäeval teab enamik juba kinno minnes, mida filmilt oodata. Ei pealkiri ega internetti üles pandud info jäta palju saladuskatte alla. Ja neid, kes treilerit nägemata kinno kõmbiks, vist enam eriti polegi. Selles noortekomöödias on olemas kõik, mis sellise filmi puhul loomulik. Paar ilusat meest, eesotsas Visteria Lane’i koduperenaise Gabrielle’i toy-boy Jesse Metcalfe’iga, hunnik veelgi ilusamaid, veatult meigitud ja ideaalse figuuriga tütarlapsi. Lisaks ohtralt rütmikat muusikat, meeletut armumist ja südantlõhestavaid romantilisi hetki. Ega sellised ameerikalikud, banaanikoorel libastumise nalju täis komöödiad olegi üdini halvad. Ei jõua ju kogu aeg vaimustuda David Lynchi või Stanley Kubricku «raskekaalulistest» üllitistest, millest pooltest hakkad midagigi taipama alles pärast kolmandat vaatamiskorda… Vahel on just vaja võtta pühapäeval hea kaaslane käekõrvale, osta puhvetist hunnik ebatervislikku näksimist ja naerda natuke nõmedate ning ettearvatavate naljade peale. Neid mõttevabu tunde võid endale ka salaja lubada: kinosaal on parasjagu pime, et anonüümsus säilitada. Ja kui kõik ausalt ära rääkida, siis sealsamas istus kaks keskealist härrasmeest, kes nii mõnegi ameerikaliku nalja peale itsitasid.