www.naisteleht.ee	 Catlini haigus tuli välja raseduse ajal. Ta oli viiendat kuud lapseootel, kui jäi äkitselt väga haigeks. «Mul oli hästi kõrge palavik ja läksin üleni paiste. Tervis oli nii halb, et rasedus katkestati,» meenutab Catlin. Kui arstid neiule teatasid, et ta põeb haigust nimega luupus, ei osanud ta sellest eriti midagi arvata. «Arvasin, et see on nagu gripp ja läheb varsti üle!» Kui ta aga sellest tõvest rohkem teada sai, tabas teda šokk: «Ma mõtlesin luupusele veel 200 haigust juurde ja arvasin, et suren ära.» «Olin näost nagu buldog!» Luupust, immuunsüsteemi põhjustatud sidekoe- ja veresoonte haigust diagnoositaksegi peamiselt noortel naistel. Tõbi on krooniline ja selle tekkepõhjus teadmata. Luupus on individuaalne ja avaldub igal haigel erinevalt, kuid selle peamisteks sümptomiteks on pidev väsimus ja tohutu valu. On täiesti mõistetav, et Catlin šoki sai. Haiguse algus oli noorele neiule tõesti raske. Ta pidi päevas alla neelama kümneid ja kümneid tablette ning lisaks sai aasta jagu keemiaravi. Kõige hullemini ehmatas teda välimuse muutus. Keemiaravi ajal kaotas Catlin juuksed ja hormoonravi tõttu paistetas nägu üles. «Näost olin nagu buldog ja peas kolm karva – täielik šokk! Mõtlesin, et jäängi selliseks.» Kui aga ravidoosid vähenesid, taastus ka välimus. Leidis tuge saatusekaaslastelt «Mees pani mulle mõistuse pähe. Tema rääkis, et ma ei sure veel ära, et elan edasi. » Mees oli Catlinile haiglas kogu aeg toeks, rääkis positiivsetest asjadest ning lubas maad ja ilmad kokku. «Lubas mul kümme hundikoera võtta... Aga nüüd pole ühtegi koera!» naerab Catlin. Oma mehele ja emale-isale on ta lõpmata tänulik. Peale lähedaste on Catlinile toeks ka teised luupusehaiged. «Kirjutasin haigusest igale poole ja otsisin saatusekaaslasi. See aitas väga palju,» räägib Catlin ja soovitab kõigil teistelgi raskes olukorras olevatel inimestel otsida üles saatusekaaslased – neilt saab tuge ja lohutust. Ning ülimalt rahul on Catlin ka oma arstiga: «Mul on tõesti maailma kõige parem arst!» Valmistub emaks saama Pärast seda, kui haigus kahe ja poole aasta eest esimest korda välja lõi, on Catlini tervis aina paremaks läinud. Kuigi tablette jääb ta võtma elu lõpuni, keelab ta kurjal tõvel oma elukulgu määrata. Catlin on taas rase ning seni, neljanda kuuni, on kõik hästi sujunud. «Eks ma natuke ikka kardan, aga üritan positiivselt mõelda. Miks see peaks uuesti juhtuma?» Haigusele Catlin eriti ei mõtle. «Vahel tuletavad hoopis teised seda meelde,» naerab ta. «Mina mõtlen, et ma ei ole haige – ma ei tunne end haigena ega näe kindlasti haige välja!» Kõige rohkem kardab Catlin, et talle määratakse uuesti ravi. «Siis näen ju jälle välja nagu õhupall. Ja ega teised ei saa aru, et ma haige olen.» Praegu aga on vapper neiu sihiks seadnud sünnitada laps, ta üles kasvatada ning edasi elada. «Ma ei saa haigust ära ajada – pean sellega leppima.» «Käed-jalad on mul terved ja silmad peas, ja see ongi põhiline!»: Foto: Denis Georgievskij.