www.naisteleht.ee	 «Iga spordiala jaoks on vastav jalats,» selgitab Siim. «Jooksujalatsid on kerged ja põrutuskindlad, aeroobikajalanõud toetavad enam hüppeliigest ja üldtreeningujalatsid on kõige lollikindlamad,» toob ta näiteid. Koolilapsele üldtreeningujalats Vaid koolis kehalise kasvatuse tunnis möllavale lapsele soovitab Siim valida üldtreeningujalatsid, sest nendes saab sportida nii väli- kui saalitingimustes ja nad toetavad jalga igati. «See on ainuõige valik, nendes on lapsel turvaline ja mugav igasugust sporti teha,» selgitab Siim. Täiskasvanuil, kes eelistavad ühte treeningut, soovitab Siim investeerida kvaliteetsetesse jalanõudesse, mis nende valitud spordiala harrastamiseks mõeldudki. Kellele aga meeldib vaheldus, näiteks kes käivad jõusaalis, tennist mängimas ja aeroobikas, need võiksid valida üldtreeningu- või soetada mitu paari jalanõusid. Vähemalt viis korda nädalas treenijatel soovitab Siim soetada kaks paari jalanõusid: nii peavad mõlemad kauem vastu ja on jalas mugavamad, sest saavad vahepeal, pärast treeningust niiskeks tõmbumist «puhata». Teadlikkus kasvab Viru keskuse Rademari spordipoe juhataja Reet Sullakatko sõnul muutuvad spordisõbrad jalatseid valides järjest teadlikumaks. Samuti on mõistetud, et spordijalatsid tasub jalga tõmmata vaid treeninguks. «Kes armastab muidu ka tossudega käia, valib selleks poest ikka teised jalanõud,» sõnab Sullakatko. Ta soovitab meeles pidada, et osta tasub vaid jalavarjud, mis proovides kohe mugavad tunduvad – ei maksa loota, et need kandes parajaks venivad. Enne esimest treeningut on siiski mõttekas jalanõusid kodus veidi kanda, et jalad harjuksid ja oleks kindel, et ostetud sai õige suurus. Kuidas spordijalanõusid valida? Proovi poes võimalikult palju erinevaid jalanõusid, et leiaksid kõige paremini sobivad. Jalanõud peavad kohe sobima – ei tasu loota, et «käid need sisse»! Tee jalatseid proovides liigutusi, mida tehakse ka treeningus. Sedasi saad teada, ega jalanõu mõnd spetsiifi list harjutust tehes hõõruma hakka. Seo proovimise ajaks jalatsi paelad korralikult kinni. Spordijalatsi ninasse võiks jääda varuruumi 0,5 sentimeetrit, kuid kand peab ilusti paigal olema. Mõttekam on osta jalanõusid õhtul, sest päeva jooksul võib jalg lausa ühe numbri võrra suuremaks paisuda. Et jalanõud vastu peaksid Hea jalatsiga on mõnus treenida. Et aga spordijalanõud kaua vastu peaksid ning jalas mugavad oleksid, tuleb neid hoolikalt hoida. Reet Sullakatko annab head nõu. Ära pese jalanõusid pesumasinas, vaid nühi neid tavalise vee ja pesuseebiga. Masinpesu võib kahjustada nii jalatsi materjali kui vormi. Kanna spordijalatseid vaid treeningus. Kellele ka muidu meeldib spordijalatsitega käia, võiks soetada vaba aja jalanõud. Millise jalatsiga millisesse treeningusse? Sisejalats – sobib sisetreeninguiks, näiteks pallimängudeks; ei jäta põrandale koledaid musti jutte, on hea tallaga. Kindlasti võib need osta lastele kehalise kasvatuse tundideks, kuid õuetreeninguks hästi ei sobi. Näiteks Nike Multicourt. (Hind 1099 krooni) Jooksujalats – kaitseb jalga põrutuste eest, tald spetsiaalse toestusega, mõeldud otsesuunaliseks liikumiseks. On olemas ka eraldi metsa- ja muu jooksu jalanõud. Näiteks New Balance Asics Gel-1110. (Hind 1499 krooni) Üldtreeningujalats – sobib paljude alade harrastamiseks. Ainuõige valik lapsele kehalise kasvatuse tundideks ja juhul, kui treeningutes eelistatakse vaheldust. Näiteks Adilibra Lo. (Hind 1149 krooni)