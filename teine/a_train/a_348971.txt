www.naisteleht.ee	 Beirut Beirut: F: Silvia Pärmann Beirut on nagu ükskõik milline dopingut kasutanud Vahemere-äärne Euroopa linn: õhk on kuumem, toit parem, liiklus hullumeelsem, ööelu pöörasem. Öine Liibanoni pealinn — ja Euroopast saabuvate lendude maandumisaegu vaadates toimub esmakohtumine Beirutiga just öösel — on soe, lõhnab tubaka ja mere järele ning on kaugel uinumisest. See on linn, mis näitabki oma keevalisust ja ilu alles öösel: mööda Vahemere kallast looklev kilomeetritepikkune rannapromenaad on täis jalutajaid ja ümber vesipiibu kogunenud seltskondi. Vanalinna perfektselt restaureeritud välikohvikud on täis eksootilise välimusega turiste igast maailmanurgast ning noorte ja trendikate linnaosas Gemmayzes, südalinnast pisut ida pool, on sajad restoranid ja baarid avanud äsja uksed hiliseks õhtusöögiks, mistõttu on päeval palavad ja tühjad tänavad inimesi täis. Hommikune Beirut on paar kraadi veel soojem, suvel tõuseb temperatuur üle kolmekümne ja leevendust toob vaid jahe meretuul. Beiruti kohvikud meenutavad kui väikest mereäärset Pariisi, kus prantsuskeelsete menüüdega hommikusöögipaikades saab nautida värskeid saiu ja kohvi. Beirutis võib igaüks veeta ideaalse päeva, kas rannas päevavarju all lesides või skuutriga merel kihutades, šopates, muuseumites ja kesklinnas uidates. Või uudistada hoopis moodsat arhitektuuri, mille musternäidiseid leiab igalt tänavanurgalt, mistõttu vaid paari aasta vanuse linnakaardiga pole tihtipeale midagi peale hakata: otsekui maa alt on ilmunud uued hotellid, ärihooned ja kortermajad. Beirut elab täiel rinnal ja pidutseb sama pühendunult. Katuseterrassid muutuvad pimeduse saabudes ööklubideks, siin-seal toimuvad spontaansed ilutulestikud ning baarmenid segavad varahommikuni väsimatult kokteile. Silvia Pärmann