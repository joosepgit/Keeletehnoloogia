www.bioneer.ee	 Kingitusi saada meeldib kõigile – nii lastele kui täiskasvanutele. Foorumite Kullaketrajad.net ja Isetegija.net käsitöölistest kasutajad tekitavad kooliaegset loosipaki põnevust üksteisele veel täiskasvanunagi, osaledes pakivahetustes. Idee algatas 2007. aastal Kullaketrajate foorumis Heidi Öövel. Aktiivse blogijana märkas ta internetist ideid otsides Flickr fotokeskkonnas ühe välismaise pakivahetuse pilte ning mõtles, et sellise võiks meilgi korraldada. Heidi kuulutas pakivahetuse foorumis välja ning esimesel korral osales selles 40 inimest. Algul korraldati pakivahetusi lausa igas kvartalis ning nüüdseks on neid toimunud juba paarikümne ringis. Põhiliselt on vahetatud värvipakke ehk pakke, kus kõik asjad on üht kindlat värvi, samuti teemapakke, näiteks jõulupakke ning ka kindlale sihtgrupile, näiteks lastele mõeldud pakke. Pakivahetust korraldades pannakse esmalt paika teema ning siis vormistab korraldaja ankeedi. Sinna panevad pakivahetuses osalejad kirja oma lemmik käsitööliigi, allergiad, pere iseloomu jne. Kokku lepitakse ka paki hinnavahemik – enamasti kuni 10 eurot – ning pakivahetuse korraldaja loosib välja, kes kellele paki teeb. Seejärel asuvad pakivahetajad kingisaaja kohta lisainfot otsima. Kui pakk peab sisaldama midagi isetehtut, on selle koostamiseks aega kaks kuud, värvipakke pannakse kokku kuu aega. Paika pannakse ka esimese paki saatmise aeg, et kõik osalejad saaksid pakid kätte samal ajal. Pakki kätte saades tuleb selle sisu näidata teistele foorumis või oma blogis. Põnevus, üllatusmoment ning soojus ja positiivsus on Ööveli sõnul märksõnad, millega võib pakkide vahetamist põhjendada. On ju põnev saada pakk inimeselt, keda sa ei tunne ning meeldiv üllatuda, kui pakist on näha, et selle saatja on sulle aega pühendanud ning otsinud sinu kohta infot.