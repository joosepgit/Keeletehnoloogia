www.naisteleht.ee	 Ajast, mil «My Star» Eurovisioonil ilma tegi, on möödas juba oi kui palju aastaid. Aga nunnudel Läti poistel on eestlaste südames endiselt kindel koht, mida ei kõiguta ükski kalasõda ega rumal anekdoot. Isegi mitte tõsiasi, et vahepeal on poisid saanud meesteks ja jätnud oma naiivsed laulukesed minevikku. «Years And Seconds» on täis täitsa kvaliteetset ingliskeelset kraami, milles on tunda nii hiphoppi kui isegi reggae’t. Tantsida saab Brainstormi parima traditsiooni kohaselt muidugi ka. Kokkuvõttes tundub see üsna veidralt kokku klopsitud, kuid ometi hea plaat. Kõlbab Balti riike maailmas esindama küll! Kutsar koputab kolm korda Kutsar koputab kolm korda Osades: Marika Vaarik, Meelis Hainsoo, Erik Ruus, Kirke Selirand, Uko Ruusmaa, Markus Robam jt. Režissöör ja stsenarist: Elo Selirand 50 minutit Võib-olla on asi selles, et me ei olnud filmi vaatamise ajal vastaval lainel, ei suuda mõista väärt kunsti, oleme tuimastatud lihtlabastest Ameerika komöödiatest või midagi muud säärast. Aga ehk on asi hoopis selles, et viiskümmend minutit on liiga lühike aeg, et sõnum pikaldasemale vaatajale kohale jõuaks. Ärge saage valesti aru, Eesti film on alati oodatud sündmus ja me hindame seda väga. Ometi tekitas see linalugu kuidagi väga lootusetu tunde. No meie ei taha pärast laupäevast kinoseanssi, kapuuts peas, kurvalt koju lonkida teadmisega, et ühe naise võimuses ei olegi maailma muuta, isegi mitte oma väikest maailma ... nagu film selgelt ütles. Seliranna esimene päris oma film jutustab keskealisest Marjust, kes kasvatab üksi kahte last ja üritab igapäevaeluga hakkama saada. (Marika Vaarik on rollis muidugi uskumatult hea ja puhtalt tema pärast tasuks seda filmi vaatama minna.) Ühel hetkel saabub väsinud ja üksiku naise ellu ootamatu külaline, surmakutsar, ning viiuldaja Marju saab võimaluse teha oma elus vigade parandus. Nii hakkabki ta tegutsema. Paraku ei saa ta teiste tehtud valesid otsuseid mõjutada ega parandada. Kurb küll, kui su laste isale ei lähe järeltulijate heaolu korda, ainus, mis meest liigutama paneb, on auahned töised plaanid. Nii ootabki ta külla hoopis noort maailmakuulsat artisti, kelle käed on kindlustatud miljonile kroonile. Andekas muusik aga istub koos Marjuga WCs ja rüüpab veini. Las saal ootab, las silmakirjateenrid vingerdavad. Nemad lobisevad lihtsatest asjadest ja on õnnelikud.