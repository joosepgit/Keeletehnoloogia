www.naisteleht.ee	 Telelavastust tehes meelitati energilist koerakutsikat Bimbot kehastanud kutsut kaadrisse vorstilõhnaste näppudega: F: Kalev Lilleorg 20 aasta tagune «Väikevend ja Karlsson katuselt» vallutas kõigi väikeste televaatajate südamed. Kui teistest endistest lapsstaaridest siit-sealt ikka midagi kuuleb, siis Väikevenda mänginud Jaan Laugamõts on kadunud nagu tina tuhka. Millega ta tegeleb? «Eks mind võib ju nimetada kadunud lapsstaariks, sest kaamera ees ma enam ei ole,» sõnab Jaan (30) mõtlikult, aga ütleb siis, et kokkuvõttes on «Väikevennal» elu väga hästi välja kukkunud. Elukutselist näitlejat temast ei saanud, kuigi ta seda väga soovis, ent leidis oma koha teisel pool ekraani: ta toodab nüüd ise telesaateid ja reklaamfilme ning kasvatab koos naise Hannaga pisipoega Otto Aleksandrit. Telekarjäär algas raadiost Kõigepealt, päris koolitee alguses, sattus Jaan lastesaateid tegema raadiosse, sest tal oli hea hääletämber ja jutt jooksis soravalt. Ta lõi kaasa mitmes tollal tuntud raadiosaates, näiteks «Kõnetraat 434s» ja «Kiikerkavas». Siis ühtäkki helistas ETVst Ivo Eensalu ja päris raadiotöötajatelt Jaani kohta: «Hääl on tal küll olemas, aga kas ta ka muud teha julgeb ja oskab?» Järgmisel mälestusväärsel hetkel istus Väikevenna ehk väikese Svante Svantessoni rolli valitud kümneaastane Jaan juba Draamateatri prooviruumis Karls­soni-telelavastuse võtetel. Need läksid ladusalt. «Anu Lamp on professionaal ja temaga oli väga kerge koos olla,» meenutab Jaan.