www.naisteleht.ee	 Abi apteegiletilt Kui menopaus diagnoositud ja meeski hingab kergendunult – nüüd on siis selge, miks naine nii pööraselt käitub! – saab hakata abi otsima. Arstidelt-apteekritelt leiab tänapäeval menopausiaegsete vaevuste vastu üsna tõhusaid vahendeid. Reinmets mainib, et üks võimalus on alustada hormoonasendusraviga (HAR). See tähendab, et naine tarbib looduslikke östrogeene kas plaastrite, geeli, süstide või kapslitena. Need muudavad üleminekuea hädad vaevumärgatavaks. Ehkki naiste seas levib jutt, nagu põhjustaks HAR rinnavähki, ütleb Reinmets, et väga paljud ravimiuuringud on tõestanud, et lühiajalise HARi kasud kaaluvad üles potentsiaalsed riskid. «Riskide ja positiivse mõju vahekord on iga naise puhul individuaalne ja selles osas tuleb nõu pidada oma günekoloogiga ning arutada ja kaaluda, mis on konkreetsele inimesele parim ja õigeim,» nendib tohter. Otsuse, millist preparaati kasutada, kas lasta günekoloogil määrata HAR või osta käsimüügi-medikamente, peab aga iga naine ise tegema. Apteegist leiab ka abi Käsimüügiravimidki on aastatega aina paremaks muutunud. Reinmets märgib küll, et nende preparaatide kohta puuduvad kliinilised uuringud, kuid nii mõnegi kohta on tehtud lihtsaid küsitlusi. «Ühes uuringus, kus osales kakssada naist, väitis neist koguni 85–90 protsenti, et üleminekuea vaevused vähenesid ravimi mõjul,» suunab Reinmets naisi arstidelt ning apteekidest abi nõutama. Ja julgustab kinnitusega, et temagi patsientide seas on neid, kes tänu rohtudele on probleemidele kergendust saanud. Triin Raestik Vana tõde: ela tervislikult ja ole positiivne! Sirje Reinmets ütleb, et menopausi algust ja selle käiku mõjutavad paljuski geenid, kuid loomulikult ei ole noortel naistel tulevikku, sealhulgas menopausi kulgemist, silmas pidades kasulik liigselt alkoholi tarbida ja suitsetada. Iseenesestmõista teeb head piisav füüsiline koormus, kaltsiumirikas ja üldiselt tervislik toit. Kõik see aitab üleminekuea saabumist pisut ehk edasi lükata ja leevendada. Doktor rõhutab ka, et menopaus on naise organismis toimuv loomulik protsess, mida ei pea ega tohigi karta! «Rohkem positiivsust tegemistes ja ellusuhtumises, häid mõtteid, teineteisemõistmist ja headust! See on kindlasti midagi, mida meie, naised, sel perioodil lähedastelt vajame, kuid peame ka ise vastu andma,» palub arst südamlikult meeles pidada. Mis aitaks vaevuste vastu? Menopace. Hind: 180.00 Mabelle. Hind: 245.00 Agnucaston. Hind: 100.50 Klimadynon. Hind: 146.00 Rotklee Plus. Hind: 229.30 Femarelle. Hind: 527.00 Vii end varakult kurssi! Doktor Sirje Reinmets soovitab naistel end menopausi teemaga varakult kurssi viia, sest teades, mis nende kehas juhtub, kui munasarjad lõpetavad munarakkude tootmise, naissuguhormoonide tase seetõttu järk-järgult väheneb ning menstruatsioon lakkab, on lihtsam endaga hakkama saada. Enamasti avaldub menopaus naistel vanusevahemikus 45–55 eluaastat. Iga naine kogeb üleminekuiga erinevalt.