www.naisteleht.ee	 TEEMAD Riina Suhotskaja: «Kogu elu käib poja ümber.» 7. Mai 2010 - 11:39 | naisteleht Riina on alati unistanud perekonnast, aga ta polnud varem paika pannud, millal lapsed tema ellu tulevad. Kohtudes oma elukaaslase Alar Kajariga, tundis naine, et nüüd on õige aeg käes.: F: Kalev Lilleorg «See on ikka nii suur elumuutus,» tunnistab veebruari lõpus emaks saanud aeroobikatreener Riina Suhotskaja . «Ja läbinisti positiivne!» Mis sellest, et tal on juba üks suur unistus, mida paljud teisedki emad teavad – saaks ometi terve öö magada! Väike Kristjan on oma elu esimese ajakirja tarbeks tehtava pildisessiooni ajal täpselt kaks kuud ja seitseteist päeva vana. «Ta kaalub nüüd juba viis kilo,» ütleb Riina (38) pisikest mõmmi-kombekas mehikest turvahällist välja tõstes. Sündides kaalus 51sentimeetrine poiss 3,2 kilo. «Kui haiglast koju tulime, siis ta võttis natuke alla ja kaalus ainult kolm kilo. Kõik riided, mis mul olid tema jaoks valmis ostetud, olid suured — ta lausa uppus nendesse,» meenutab Riina. Ta teab hästi seda tunnet, kui beebit sülle võttes mõtled: äkki ta läheb katki! «Aga juba kuu aja pärast hakkasime käima Pelgulinna perekeskuses võimlemas ja massaažis. Seal näidatakse kohe, millistes asendites last hoida — sain sellest julgust juurde.» Vahel peab lihtsalt nutma Riinal puudus varasemast igasugune lapsehoidmise kogemus. Perekeskuses sai ta sel teemal teiste emadega rääkida ja nõu küsida. «Eks alguses võtab emal ja lapsel üksteisega harjumine ikka aega. Helistasin sõbrannale varem nõu küsimiseks iga päev,» märgib ta. Aga enam pole ärevuseks mingit põhjust — paari kuuga on kõik paika loksunud ja Riina julgeb oma sisetunnet kuulata. «Näiteks kui beebi nutab, siis enam ei hakka muretsema, vaid tean, et see ongi tema viis minuga suhelda. Iga nutt on erinev, nüüd ma tean seda.» Riina on näpunäiteid ja tarkusi kogunud ka beebiraamatutest. «Kui sa ikka midagi ei tea või ei oska, siis võta raamat kätte ja loe sealt,» on tema retsept lihtne. «Algul kui laps nuttis, siis mõtlesin oma peas läbi, et nii, mis nüüd lahti võib olla. Kõht on täis, mähe kuiv, lähedust ja hellust ka on ... Siis lugesingi raamatust, et teinekord tuleb lapsel lasta lihtsalt nutta. Aga mitte kunagi üksi. Ükspäev ta nuttiski minu süles oma nutu ära ja siis oli kõige parem laps üldse,» jutustab Riina. Väike Kristjan on emme pika jutu peale ainult väikese piuksatuse teinud, et ennast meelde tuletada. Mitte et emme teda muidu hetkekski silmist laseks. «Eelmisel nädalal jätsime ta esimest korda paariks tunniks vennatütre hoida,» tunnistab Riina. «Käisime Alariga koos söömas, tähistamas oma tutvumise teist aastapäeva.» Aga isegi need paar tundi oli värsketel vanematel raske pisipojast lahus olla. Samas püüavad nad mitte unustada, et ka teineteise jaoks tuleb aega leida. Sel õhtul sai Riina veel ühe teadmise võrra rikkamaks — ta mõistis, miks lapsevanematel on isegi restoranis telefon lauanurgal. Varem unustas ta väljas süües mobiili muretult käekotti ja keskendus õhtule, kuid nüüd oli temalgi telefon igaks juhuks käeulatuses. Kõige enam tunnebki Riina hetkel puudust söömaaegadest oma mehe ja sõprade seltsis. «Mulle väga meeldib õhtul laud katta ja süüa teha, nii mõnus on seda kõike koos nautida. Aga praegu on paratamatult nii, et tuleb kordamööda süüa.» Loomulikult on see ajutine ning juba üsna pea istub Riina ja Alari (36) kõrval laua taga ka Kristjan. «See on nii positiivne, see elumuutus,» õhkab Riina Kristjanit kallistades. «Kogu elu käib praegu tema ümber ja nii peabki!» Hea figuuri saladus – jalutamine Juba raseduse algul ütles Riina sisetunne, et sünnib poiss. «Ma ei teagi miks, mul lihtsalt oli selline tunne.» Nõnda oli vanematel pikalt aega ka see õige poisslapse nimi välja nuputada. «Meil oli kolm varianti,» teatab Riina. «Mulle alguses meeldis väga nimi Oskar. Aga kui poiss sündis, siis oli ta nii pisike — minu kujutluses oleks Oskar pidanud olema juba sündides selline pontsakas poiss,» naerab Riina. Kolmas nimi oli Kristo, aga see jäeti kõrvale raamatu mõjul, milles kirjeldati, millise iseloomuga ühe või teise nimega inimene on. «Seal nimelt öeldi, et Kristo on liiderliku mehe nimi. Nii heitsimegi selle kõrvale. Oskar pidi olema jälle selline natuke memmekas. Kristjani nime taha oli kirjutatud, et teadlane ja sportlane — see meile kohe meeldis!» Kui veel kaheksandal raseduskuul mõlgutas Riina mõtteid tööst ning sellestki, kuidas ta ehk mõnekuuse beebi kõrvalt mõne trennigi annab, siis hetkel on kõik koduväline kaugel udus. «Praegu on nii mõnus aeg, miks peaksin sellest loobuma? Võib-olla sügisel võtan paar tundi, aga eks näis,» ütleb Riina, kes iseenda füüsilise vormi pärast trenni kiirustama ei peaks. Kui tal ei oleks süles peagi kolmekuuseks saavat Kristjanit, kes tema värskeltkogetud rasedust ja sünnitust kinnitab, ei usuks teda vaadates keegi, et ta äsja lapse on saanud. Kuid vaid lamades ei taastu isegi aeroobikatreeneri supervorm. Omajagu liikumist kuulub noore ema ellu iga päev. «Üks harjutus, mida kodus teen, on näiteks selline: ajad kõhu punni ja tõmbad siis sisse. Kohe pärast sünnitust ei soovitatagi põrandal pikali kõhulihaste harjutusi teha, tuleb vähe leebemalt alustada,» kõneleb Riina. Ent hea figuuri saladuseks peab ta hoopis igapäevaseid pikki jalutuskäike Kristjaniga. «See on vist iga värske ema põhitegevus,» muigab Riina. Kristjan on emme vaikse jutu peale magama jäänud. «Ta vahel ikka teeb kisa ka, aga muidu on ta väga hea laps,» jääb Riina ennastunustavalt poega silmitsema. Teatavasti pole midagi armsamat kui omaenda rahulikult magav laps. «Kui mul mõni pisitilluke muutusesoov ongi, siis just see, et Kristjan magaks natuke rohkem. Öösel sööb ta ikka iga kahe tunni tagant. Olen juba vaikselt hakanud unistama, et saaks ometi taas terve öö magada ... Aga eks see aeg ka varsti tuleb,» on emme optimistlik. Kas väikesele Kristjanile on ka õde või venda oodata? «Muidugi oleks tore, kui kaks last korraga kasvada saaks. Aga noh, eks passi peab ikka ka vaatama,» naerab Riina ja jätab otsad lahti. Kristiina Genno