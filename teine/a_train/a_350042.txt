www.naisteleht.ee	 Pariis: F: Bulls Meil kõigil on oma unistuste Pariisi päev, mis õhtuse Eiffeli torni tuledesärast kaugemale kohvikutesse viib, põikab sisse põnevatesse poodidesse ning imelistesse galeriidesse, peatub tänavamuusikute ja -kunstnike juures. Maailmakuulsatest Pariisi sümbolitest pisut eemal Las Hallesi ja Marais’ linnaosades ning Ladina kvartalis pöörleb elu kitsastel tänavatel kohvikute, raamatulettide ja väikeste kaupluste ümber täistuuridel olenemata sellest, kas parasjagu on turismihooaeg või ei. Suurte monumentide ja väljakute ümber sagivad valdavalt turistid. Sealt kaugemale viivad teed Pariisi emotsioonidesse ja värvikirevusse. Silmad-kõrvad-nina-keel kindlasti puhkust ei saa, kui end tänavakohvikusse sättida. Elegantsed pariisitarid, ei mingit minimalismi ja igavaid tühje pindu, salapärane prantsuse keel — Pariis on väikestel tänavatel romantilisem kui üheski raamatus, filmis või unistuses. Hilisel öötunnil reisikaaslastega hotelli poole jalutades võib põigata valgustatud vaatamisväärsuste juurde — ükski turismibuss ega suveniirilett ei riku siis väärikat vaadet. Silvia Pärmann Toit: Kohvikuelamus: Au Rocher de Canales Kui Pompidou keskus on selja taha jäänud ning Montmartre veel ei paista, on paras hetk teha paus rue Montorgueil’l ehtpariislikus kohvik-restoranis Au Rocher de Canales. Maast laeni aknad kaotavad seal piiri kunsti täis kohviku ja terrassi vahel. Jook: Pokaal Prantsuse veini Sõbralikud kelnerid annavad asjalikku nõu ning aitavad ajaloolise veinimaa maitseid mõista. Hubane atmosfäär teeb kohvikust Vins et Terroirs’t Ladina kvartalis (rue Saint André des Arts 66) koha, kuhu kas või igal Pariisi-õhtul sisse astuda tasuks. Elamus: Aknapoodlemine Poeskäik Pariisis on elamus ka midagi ostmata. Näiteks Jadis et Gourmande’i poes (rue des Archives 39) võib imetleda kõike, mida on võimalik valmistada šokolaadist. Vaimukaid kingitusi leiab L’Univers de Léo’st Ladina kvartalis rue Saint André des Arts’il. Kuidas kohale saab? Pariisi on kõige soodsam lennata Air Balticu lennuga vahemaandumisega Riias. Alailma tehakse sooduspakkumisi, kuid ka muidu algavad ühe suuna hinnad 1400 kroonist.