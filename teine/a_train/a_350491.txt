arvamus.postimees.ee	 Juhtkiri: vanad hädad tagasi? Veel aasta-poolteist-kaks tagasi olid ajalehtedes tavalised sellised pealkirjad nagu «Maaettevõtlust pärsib tööjõupuudus», «IT-firmasid vaevab tööjõupuudus», «Tööjõupuudus õõnestab Eesti konkurentsivõimet» jne. Praegu aga on pilt risti vastupidine – töötuse määr kasvab juba vägagi kiiresti. See võib tagasi eesliinile tuua mõnedki nähtused, millele omakorda peaksid tähelepanu pöörama vastavad ametkonnad. Näiteks varimajandus. Hädasti oleks majanduslangust vaja, õhkasid mõnedki ettevõtlikud inimesed Eestis alles äsja, üritades asjatult vabu töökäsi leida. Vaevalt et selle ootuse all peeti silmas nüüdset sügavat finantskriisi, milles upuvad firmad, mida peeti sama uppumatuks nagu kunagi Titanicut ookeanil. Pigem ikka sellist väikest langust, mis annaks tugevatele uut hoogu, mitte ettevõtet ennast sügavikku tirivat keerist. Statistika räägib selget keelt. Töötuse määr kasvas meil tänavu oktoobris 6,8 protsendilt 7,5-le. Aasta tagasi oli see arv 4,1 – nii on Eesti töötus Euroopa Liidus üks kiiremini kasvavaid. Eurostati järgi oleks meiega võrreldav kasv samas ajavahemikus veel Hispaanias (8,5 protsendilt 12,8-le). Paljude analüütikute hinnangul saame tuleval aastal näha veelgi suuremaid näitajaid. Aga lisaks töökoha kaotanutele on tööturul järjest enam ka neid inimesi, kes ei tule senise palgaga enam välja ja otsivad lisaotsi. Tänases Postimehes rohkete näidete varal kirjeldatavat olukorda, kus vakantsed juhutöökohad kiiresti ja tingimusteta täidetakse, võibki vaadata kahest eri vaatepunktist. Tööandjad, kel on turg olemas, saavad nüüd töötajaid paremal juhul lausa valida ning töötasu osas tunduvalt väiksemate kuludega läbi ajada. Töövõtja seisukohalt on asi kehvem – valikuvõimalused vähenevad ning tuleb leppida sellega, mida pakutakse. Meile kui Euroopa Liidu kodanikele annab tööjõu vaba liikumine mõistagi suuremad võimalused, ent arvestama peab, et raskustest pole praegu pääsu kuskil. Selliste eelduste juures kerkivad taas päevakorda võimalikud nii-öelda kahepoolselt soodsad kompromissid, mis lõppkokkuvõttes pole kasulikud kummalegi osalisele, kõige vähem aga riigile. Veel mullu teatas konjunktuuriinstituut, et varimajanduse negatiivne mõju Eesti majandusele on viimastel aastatel pidevalt vähenenud, kuid rasked ajad soosivad «musti» tehinguid. Seega pole välistatud, et taas hakkab kasvama ümbrikupalga osakaal ning ilmselt tuleb maksuametnikel taas ka rohkem tegemist teha kummaliste FIE-lepingutega. Uus selgitustöö selles vallas poleks kindlasti liiast.