www.naisteleht.ee	 TEEMAD Soovahetusoperatsiooni läbi teinud Angela: «Minu elus on lõpuks päike välja tulnud!» 29. Detsember 2006 - 9:44 | anonüümne «Tunne on hea, nüüd peaks kõik paika minema,» on Angela rahul, sest vales kehas elatud elu on nüüd minevik.: Foto: Denis Georgievskij. «Olen nagu uuesti sündinud,» rõõmustab kaks kuud tagasi soovahetusoperatsiooni läbi teinud kitarrist Angela Aak hoopis teistmoodi algava uusaasta hakul. Mehekehaga lõplikult hüvasti jätnud artist teab juba nüüd, mil paranemisprotsess alles kestab, et heade sõprade ja toetajate abil aastaid tagasi alanud pikk teekond Andresest Angelaks on end ära tasunud. Soovahetusoperatsioon on samm, mis muudab inimese elu täielikult ja on ka väga kulukas. Ansambli Blacky kitarrist Angela (37) tunnistab, et rahalise külje eest on hea seisnud üks salapärane välismaal elav Eesti päritolu sõber. Igapäevaelus toetavad teda lähedased, eelkõige ema ja sõbrad. Heade inimeste tugi «Mul on üks vana sõber, toetaja, kes on mind palju aidanud. Hea inimene. Ma olen talle väga tänulik,» räägib Angela sõbrast, andmata aimu, kui suurte summadega ta teda aidanud on. «Maailmas on häid inimesi. Mõned asjad on nagu ette määratud – üks asi läheb untsu, teine saab sellest alguse,» kergitab Angela vaid millimeetri jagu katet saladuselt, kuidas ta müstilise toetajaga tutvus. «Ta ei ela Eestis. Ma ei räägi, sest ma pole kindel, kas tema tahab ja kas teised tahavad, et temast räägitakse. Ta pakkus abi põhimõtteliselt siis, kui rääkisin, mis mind ees ootab – peale operatsiooni on hulk asju, mis veel raha nõuavad, näiteks näoprotseduurid,» selgitab Angela, et soovahetamise protsess hõlmab tegevusi hormoonravist kuni järjepideva karvade eemaldamiseni. Isa ehitatud majas Nõmmel elab Angela kaaslase ja suure sõbraliku hundikoeraga. Kaaslasest rääkides jääb Angela ettevaatlikuks, mõeldes talle eelkõige kui inimesele, kes pole avaliku elu tegelane ja kelle parimaid huve laiema tähelepanu alla sattumine ei teeni. «Ta ei ole elukaaslane selles mõttes,» kinnitab Angela, et tegu pole romantilise suhtega. Lähedastest on Angelale suurimat tuge andnud ema. «Ema on mu muutustega hästi kohanenud. Tema oligi see, kes ütles, et kõige tähtsam on nüüd see asi ära teha.» Ema julgustas Angelat ka enne operatsiooni ja ütles, et ärgu ta muu pärast muretsegu. «See on hästi lahe,» väljendab Angela ema toetuse pärast heameelt väga endalikult. Õnnenumber seitse Ammu oodatud soovahetusoperatsioon toimus 17. oktoobril. «See on mu teine sünnipäev,» ei varja Angela, et edaspidi on see daatum tema elus võrdsel kohal sünnikuupäevaga 7. aprillil. Oli valida, kas lasta end ümber lõigata siin või suurema soovahetusoperatsioonide kogemusega riigis. Angela valis koduriigi ega kahetse. Operatsioon Eesti arsti juhtimisel kestis viis tundi ja läks hästi. «Muidu ma kardan arste, aga nüüd ei kartnud. Sain isegi kiita, et olen tubli olnud. Võib-olla oli põhjuseks tunne, et pean selle saavutama. Iga gramm minust tahtis seda!» Välismaale minek ei tundunud Angelale hea variant mitmel põhjusel. «Lähedased oleksid minust kaugel olnud,» hindab ta kallite inimeste toetust kõige olulisemaks. Teine oluline faktor on võimalikud järelprobleemid, mida on palju kergem lahendada Eestis. Soovahetuse teema põhjustab siiani eriarvamusi, kuid halbade kommentaaride südamesse võtmisega Angela oma tuju ei riku. Ta ei pane neid tähelegi. «Olen komplimente saanud kogu aeg. Mul on sellised kõrvad, mis võtavad kinni rohkem head.» Kodused pühad «Olen rahulikult kodus puhanud,» kirjeldab Angela pühadeaegset operatsioonist taastumist. Pole ta mõelnud aastalõpuüritustelegi, kontsertidest rääkimata. «Minul on aastavahetusega sellised lood, et üritused tulevad plaani kiiresti ja ootamatult,» jätab Angela meeleldi ruumi viimase hetke pakkumistele. «Vahel on väga lahe minna ja end üles lüüa. Kui teha seda tööd mis mina, peab laval kena välja nägema – ei saa esineda suusakampsunis,» ütleb Angela. Naiste tavalist muret kehakaaluga, millega uut, number väiksemat kleiti ihaldades pead vaevata, Angelal pole. «Söön kõike, aga mõistlikus koguses. Mul ei ole väga suur isu. Aga valuvaigistid panid mind rämedalt sööma. Kõike,» kirjeldab Angela operatsiooni tõttu võetud rohtude mõju. Angelale meeldib kokata. «Lemmik on Vahemere köök,» räägib Angela lemmiktoitudest, mis peavad tingimata sisaldama palju rohelist kraami. «Mulle meeldib valmistada hommikuti värsket salatit – banaan, tomat, kurk...» kirjeldab Angela kommet need kõik kokku segada. «Viimasel ajal pole nii suur tegija kui muidu. Teen lihtsamaid asju.» Sagedamini hakkab Angela köögis tegutsema taas siis, kui tervis lubab. «Sõprade hulgas, ma arvan, olen pigem tunnustatud kitarrist kui tunnustatud kokk, aga paha sõna pole ka oma kokakunsti kohta kuulnud,» jääb ta tagasihoidlikuks. Muidugi naine, kes siis veel! «Muidugi astun ma uude aastasse naisena – kellena siis veel?» põrmustab Angela kerge irooniaga ja enesekindlalt küsimuse uutest isikudokumentidest. Selgitada, kas tal on vana, Andrese nimele välja antud pass või juba uus, on talle vastukarva. «Hommikul ärgates sa ju ei mõtle, mis su passi on kirjutatud. See on asja juures pisike etapike,» tõrjub Angela teemat formaalsest staatusest. Tema kaitsehoiak on pärast aastaid talutud ebamugavusi piiril ja muudes instantsides mõistetav – inimest inimesena võtta, ükskõik millise välimuse või soolise orientatsiooniga, on tavalisel ametnikul mõnikord ääretult raske. Uus pass on Angelal tegemisel. Kätte peaks ta selle saama juba jaanuaris. «Et paberimajandus oleks korras, on reisides ikka suhteliselt oluline. Kord bändiga Venemaale sõites vaadati mind kahtlustava pilguga. Küsiti, kas on teist dokumenti,» kirjeldab Angela ühe kontserdireisi rasket algust. «Lõpuks andsime piirivalvuritele paar plaati autogrammidega ja kõik olid rahul. Vana «aus» nõukogude süsteem toimib edasi,» naerab Angela tagantjärele kimbatust tekitanud olukordade üle. Ainuõige samm «Sellist asja ei võta ette nii-öelda tavaline inimene – inimene, kellel ei ole seda vaja,» püüab Angela võimalikult arusaadavalt põhjendada MIKS. Miks soovahetusoperatsioon, miks nii palju üleelamisi, miks taluda hukkamõistvaid arvamusi ja kõveraid kõrvalpilke, miks astuda samm tundmatusse. Angela hääl on kõigest sellest rääkides rahulik ja pehme. «Ma ise usun, et päike on välja tulnud. Usk elusse, iseendasse annab selle tunde. Kõik on omavahel seoses... Sa ei ole tundnud seda tunnet, et asjad on valesti. Ega mul ole ka kõik asjad elus valesti olnud, aga suhtkoht olulised asjad on. Siis on pilt kuidagi paigast ära. Seda on keeruline seletada... Nüüd peaks kõik paika minema, tunne on hea.»