www.naisteleht.ee	 Jim Sheridan kohe armastab inimhingi lahti harutada nii, et vaatajad löristavad nutta ja Oscari-nominatsioone muudkui tuleb. Kusjuures, Sheridani süžeed ei ole iial ülemäära keerulised. Hoopis väikesed detailid, valud ja rõõmud on need, mis n-ö väikese filmi lõpuks suureks teevad. Nii ka seekord, kui teemaks on armukolmnurk kahe venna ja ühe naise vahel, mis saab tekkida üksnes seetõttu, et üks vend arvatakse olevat surnud. Meil ei jätkunud sõrmi, kui üritasime selsamal teemal tehtud filme kokku lugeda, mistõttu jäime «Sügis­legendide» juurde pidama. Aga millest siis täpselt jutt? Truu ja kohusetundlik pereisa, merejala­väelane Sam Cahill (Maguire) lastakse Afganistani pärapõrgus helikopteriga alla. Tema kahe tütre ema Grace (Portman) otsib sellest kuuldes lohutust Samist sootuks teistsuguse, särtsaka ja elumehe mainega venna Tommy (Gyllenhaal) juurest. Tommy, kes pole iial millegi ega kellegi eest vastutada tahtnud, näeb Grace’is ja tema kahes plikas oma lunastust ja mõlemale ootamatult ongi uus armastus süttinud. No ja siis saavad nad muidugi teada, et sõjakoldes kohutavaid piinu kannatanud Sam on elus ja pere juurde naasmas. Oh seda rõõmu ja piina ja pettumust ja südamevalu ja armastust ja arme, mis on juurdunud nii sügavale hinge, et neid pole võimalik enam ravida. Kes suudaks sellises olukorras, kus armastuse piirid on paigast nihkunud, veel õnnelikuks saada? Kes peaks kelle vabaks andma? Ja kuidas seda teha? Just selline oli Stieg Larssoni megamenuki «Lohetätoveeringuga tüdruk» originaalpealkiri. Muidugi pole see kaugeltki nii müstiline ja seksikas nagu eesti ja inglise keeles kasutusele võetud versioon, aga teose sisu annab palju paremini edasi. Nüüd on Larssoni raamat saanud filmiks — ja heaks selliseks! — ning arvestades, millistes kohtades on lavastaja raamatut kohendanud ja milliseid süžeeliine rõhutanud, passiks see pealkiri veelgi paremini. Kes raamatut lugenud ei ole (kas tõesti on veel selliseid popkultuurisõpru?), sellele teadmiseks, et lugu räägib oma eluga ummikusse jooksnud majandusajakirjanikust Mikael Blomkvistist, kes palgatakse lahendama rikka suguvõsa 40 aastat kestnud müsteeriumit. Ta peab välja uurima, kas ja siis kuidas mõrvati selle pärija, kaunitar Harriet. Selleks kolib ta Stockholmist kaugele Hedeby saarele külma kätte ja kaevub kohutavatesse saladustesse. Poole uurimise pealt tuleb Mikaelile appi noor geniaalne häkker, piinatud olekuga gooti-tšikk Lisbeth Salander, kes maadleb samal ajal ka oma isiklike deemonitega. Lisbethi ja Mikaeli kehastavad näitlejad on valitud imeliselt ja nad teevad imelist tööd. Nad on täpselt nii põhjamaised ja kuivad kui vaja, kuid samas ladusad. Just seepärast tekitabki meis järjest kasvavat õudust tõsiasi, et vägev-võimas Hollywood on raha haistes hakanud samuti Larssoni raamatu filmiõiguseid jahtima. Mikaeli osa peale ihuvat viimase kuuluka järgi hammast nii George Clooney, Tom Cruise kui ka Johnny Depp. No andke andeks, aga see ei lähe mitte...