www.naisteleht.ee	 Krimireporter Imre «tööpäev» algab kell kümme õhtul ja lõpeb tavaliselt kuue paiku hommikul.: Foto: Denis Georgievskij Imre Kaas on ajakirjanduses töötanud juba hea mitu aastat, kuid laiemalt on ta tuntuks saanud «Krimi» saatejuhina. Umbes aasta politseisaadet vedanud Imre tunnistab, et öine elustiil on tõuganud isikliku elu tagaplaanile – nii kallima leidmise kui edasised õpingud. Pärnu Postimehes alustanud ning hiljem Pärnu Raadios töötanud Imre (23) sattus televisiooni tänu tuntud filmimehele Mark Soosaarele, kes viis ta kokku produtsent Toomas Lepaga. «Saime Toomas Lepaga kokku ja ta ütles, et vajab Pärnusse korrespondenti,» jutustab Imre, kuidas temast telemees sai. «Filmisin materjali üles ja saatsin bussiga Tallinnasse. Aga siis, teatavatel põhjustel, millest ma siin ei taha rääkida, see koostöö Lepaga lõppes.» Kui uudistemagasin «Reporter» uusi inimesi otsis, tundis Imre oma võimaluse ära. «Mõtlesin, et tühja kah, nalja võib ju teha ja saatsin CV teele,» meenutab noormees, kes seepeale kohe ka tööle sai. «See oli huvitav aeg, ma tegin ju asja, mida polnud varem teinud.» Aitas «haiget» kolleegi Saadet «Krimi» hakkas algul vedama Imre kolleeg «Reporterist» Rando Tooming. «Temaga oli selline pull, et ta väga suurt vaatajanumbrit ei toonud ja tema lood olid produtsendi arvates veidi kuivad,» märgib Imre. Siis helistaski produtsent ühel päeval Imrele ja teatas, et asjalood on nüüd nõnda, et Tooming on haige ja tema peab selle saate ära tegema. «Ma ütlesin, et kurat, ära tee nüüd nalja, mis saatejuht mina olen! Aga nii see esimene saade sündis, üle kivide ja kändude, ja Rando Tooming on siiamaani «haige»,» muigab Imre. «Krimi» eripäraks on see, et saatejuht on ise palju kaadris. See pole edevuse pärast, kinnitab Imre. Eesmärgiks pole end niisama kaamera ette sättida, vaid vaatajale näidata, et saatetiim on sündmuspaigal, mitte ei trei lugusid toimetusenurgas. Kuumad lood ööhämarusest Kuumade lugude jälile jõuab Imre tavaliselt vaatajate abiga, kes helistavad, kui kusagil midagi teoksil. Mõnikord mängib teemasid ette juhus, näiteks kui kihutada järgi töötavate vilkuritega politseiautole. «Me oleme entusiastid, kellele tõepoolest meeldib öösiti tänavail sõita ja sündmustesse sekkuda,» arvab Imre. Mõni päev tagasi mööda Mustamäe teed sõites märkas võttegrupp tee ääres meest, kes tõmbas relva välja ja kukkus tulistama. «Me muidugi jätsime auto seisma ja hakkasime teda püüdma. Mees jooksis eest ära ja tulistas – aga meie ei karda ka kuritegudesse sekkuda.» Kuna «Krimi» on legendaarse «Politseikroonika» järeltulija, võrreldakse Imret tihti Peeter Võsaga. Mees ise sellega nõustuda ei taha. «Nooh, Võsa-Pets on kindlasti eeskuju andnud, ja just selle koha pealt, et ta laseb inimestel rääkida,» arutleb Imre. «Seda saadet ei tee heaks mitte mina, vaid ikka inimesed, kes sõna saavad.» Kaas tunnistab, et Võsa on tema jaoks fenomen. «Kahjuks ma ei tunne teda isiklikult, aga võib-olla ongi hea, et ei tunne,» möönab ta. «Tema ehk langes juba alla mingi piiri, kus inimlikkus kadus ära ja ta lihtsalt mõnitas. Sinna, ma arvan, meie saade kunagi ei lasku.» Naine ja kool on ooterežiimil Imre ei ole ajakirjandust õppinud. «Ja mul ei ole ka kõrgharidust, seda pean tunnistama,» nendib noormees. Olen endale tunnistanud, et inimene õpib kogu elu, aga sureb ikka lollina. Miskipärast otsustasin, et las kõrgkool veidi ootab – ja see olukord on kestnud juba mõnda aega.» Edasiõppimise plaani pole Imre siiski maha matnud. «Tahaksin minna süvitsi näiteks ajaloos või mõnes teises vallas, aga kindlasti mitte ajakirjanduses.» Vallaline noormees kavatseb ka lähemal ajal vaid tööle keskenduda. «Elukaaslast mul ei ole. Sellele, miks ei ole, on raske vastata,» arutleb Imre. «Eks neid naistuttavaid on palju, kellega ma läbi käin, aga selle peale pole veel mõelnud, et oleks aeg kedagi välja valida. Lihtsalt on niimoodi välja kukkunud.»