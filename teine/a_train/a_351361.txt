www.naisteleht.ee	 Küünelakk püsib vähem, kui küüne pind on rasvane või niiske. Seepärast puhasta isegi puhtad küüned enne lakkimist küünelakieemaldajaga ja kuivata hoolikalt. Küünelakk püsib kauem täiesti siledatel küüntel. Proovi küünte pinda õrnalt spetsiaalse poleerijaga lihvida. Ära lihvi sagedamini kui kord kuus, muidu muutuvad küüned liiga õhukeseks ja õrnaks. Kanna lakk küüntele kolme sirge pintslitõmbega: üks keskelt ülevalt alla ja üks kummalegi poole; lase esimesel kihil enne teise kihi küüntele kandmist korralikult ära kuivada. Lõpeta maniküür kaksühes küünetugevdajaga, et küüned oleksid tugevad ja küünelakk ei praguneks. Kanna küüntele mitu õhukest, mitte üks paks lakikiht. Küüned ei muutu kollakaks, kui kannad neile läbipaistvat aluslakki enne värvilise laki kasutamist. Kollakas toon võib viidata ka sellele, et oled kasutanud vale lakki või küünelakieemaldajat. Vaheta odav lakk kvaliteetsema vastu. Isegi kui püsivuses pole vahet, on odav lakk pikaajalisel kasutamisel kuivatava toimega. Sama mõju on atsetooni sisaldaval küünelakieemaldajal, nii et väldi sedagi. Kollakat tooni saab vähendada, hõõrudes küünt sidrunimahlaga või kasutades valgendavat küünelakki. Parim on siiski küüsi mõned nädalad üldse mitte lakkida. Lükka küünenahad regulaarselt tagasi. Küüne kasvutsoon asub peamiselt küünenaha all ning see liigub küüne kasvades küünega kaasa. Kui sa küünenahku regulaarselt tagasi ei lükka, siis riskid nende katkemise ja kahjustamisega, mis halvemal juhul lõpeb punetava ja valuliku põletikuga. Et küünelakk säiliks kauem Hoia lakki pimedas ja jahedas. Enne laki kasutamist ära loksuta pudelit, sest siis seguneb lakk õhuga. Selle asemel rulli pudelit peopesade vahel. Lakkimine lõpetatud, puhasta pudelisuu salvräti ja küünelakieemaldajaga. Ainult siis on võimalik pudelit õhukindlalt sulgeda ja lakk püsib kauem kasutamiskõlblik – isegi kuni kaks aastat. Suvine küünelakk on erksavärviline Kaunis kuldpruun jume lausa kutsub katsetama tavapärasest erksama kosmeetikaga. Näiteks roosa küünelakiga, mille toonide valik on hämmastavalt lai.