www.naisteleht.ee	 TEEMAD Jan Uuspõld: «Mõnus on hommikul selge peaga ärgata!» 9. veebruar 2007 - 4:56 | anonüümne «Ise jõudsin sinnani, et vanamoodi enam ei saa ja peab midagi ette võtma.» Jani varasema elu tempudest on ajakirjanduses jutustatud legende – alustades töölt puudumistest, rollidest ilma jäämisest ning narko- ja alkoprobleemidest. Oskab sõpru valida Pärast Marioniga (25) abiellumistki 2003. aasta lõpus ei suutnud mees end kokku võtta ja paari pulmareis Saaremaale tipnes teleri aknast välja viskamisega. Mingil hetkel koguni tundus, et Jani näol on tegu n-ö kaotatud geeniusega, isegi lähimad sõbrad hakkasid juba lootust kaotama. Kuid siis võttis mees end kokku. Ükski sõber pole pärast seda Jani kõrvalt kadunud. «Kõik vanad sõbrad on alles. Õnneks polnud keegi neist lihtsalt napsisõber, vaid ikka päris sõber.» Jan kinnitab, et kainena on ta elu paremaks läinud: «Hommikul ärkan selge peaga – see on tõeliselt mõnus!» Mees võtab kainust rahulikult ega tunne hirmu seltskondade ees, kus napsi visatakse: «Mu naine pole ju ka selle pärast täiskarsklaseks hakanud. Kui ta veini tahab, siis mina olen ikka sommeljee, kes pudeli välja valib. Mul on hea nina veinide peale.» Jagab end Tallinna ja Tartu vahel Praegu elab Jan kahe linna vahel. Ta mängib Vanemuises neljas tükis, kuid teeb taas proove ka Draamateatris. Uuspõldude kodu on Tallinnas – Tartusse kolimisele pole nad mõelnud. «Naine läks just Tallinnas uuele tööle ja siin on ka meie kodu.» Jani kaasa Marion on lõpetanud Eesti Kunstiakadeemia tootedisaini alal. Jan sõidab Tartu vahet mitu korda nädalas. «Käin bussiga – hea rahulik, vahepeal saab magada või lugeda.» Kui vähegi võimalik, üritab ta õhtul pärast etendust Tallinnasse tagasi tulla: «Mitte kuskil pole nii mõnus ärgata kui omas voodis.» Kuigi Jan on pööranud enda elus uue lehekülje, valutab ta südant alkoholi liigkerge kättesaadavuse pärast. «Liiga lihtsalt on võimalik pudel kätte saada.» Alkoholivastases sotsiaalkampaanias pole Janile veel tööd pakutud, ja tegelikult oleks ta sellise idee suhtes natuke kahevahel. «Sõltub muidugi stsenaariumist, aga ega ma eriti julgeks: võin inimesed mingi koomilise rolliga naerma ajada ja siis kaotab asi mõtte. Ma pigem räägiks otse ja loeks epistlit.» Jan usub, et ühiskonnas saavad asjad ainult paremaks minna. «Mulle tundub, et peale on kasvamas uus põlvkond, kes oskab juba arukamaid valikuid teha, ja need vana põlvkonna joodikud hakkavad ka vaikselt lusikat nurka viskama.» Uuspõllul endalgi on laps, poeg Fred (1,5), kes vajab tulevikus juhendamist. «Ma usun, et kõik sõltub ikka sotsiaalsest keskkonnast: kui ümber on ühiskond, kes ei soosi alkoholi, siis on ka lastel lihtsam puhtaks jääda.» *** Jan ja film Filmi «Jan Uuspõld läheb Tartusse» tegemine ei saanud tulla paremal ajal, kui see tuli: Jan oli just äsja sunnitud lahkuma Draamateatrist, saanud tööpakkumise Tartusse Vanemuise teatrisse ning üleüldse ei olnud ta elu kõige paremas korras. Siis Rain Tolk ja Andres Maimik oma filmiideega tulidki. Stiil oli Janile kohe selge: «Olen alati tahtnud teha road movie’t!» Filmi sisuks sai Tallinnast välja visatud Uuspõllu teekond Tartusse. «Road movie sisu peab olema teekond punktist A punkti B. No ja kui sa Eestis Tallinnast alustad, siis tuleb Tartu minna.» Vahepealsete sündmuste eesmärk seati ambitsioonikas. «Tahtsime näidata sellist normaalset Eesti elu, mis toimub kahe linna vahel,» muigab Jan kavalalt. Filmi sündmustiku ja enda tegelase kujundamises sai Jan ise kaasa rääkida, sest kirjutas koos Tolgi ja Maimikuga stsenaariumi. «Sain seeläbi lahti mõtestada kuvandi, mille meedia on minust loonud.» Sellegipoolest ei karda Jan, et film inimesi kuidagi šokeeriks: «Tegemist on ikkagi väga suvise ja helge filmiga.»