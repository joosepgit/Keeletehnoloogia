www.naisteleht.ee	 Jooga ning bodybalance’iga on Kadi tegelenud aastaid. Kui ta hakkas klubis uurima, et ehk saaks ta treenereid kuidagi abistada, kutsuti ta lahkelt hoopis trenne läbi viima! Kadi ütleb, et treeneriamet on talle kohutavalt suur ja hea väljakutse. «Ashtan­ga jooga meeldib mulle väga ja hiljuti hakkasin ka Les Mills Body Balance’i treeneriks õppima,» jutustab ta. «Selles on ühendatud jooga, tai chi ja pilates. See on meele ja keha ühendus – tõhusa füüsilise treeningu kaudu võib leida sisemise tasakaalu,» kiidab Kadi, kes seisab oma treeninggrupi ees üks kord nädalas. Uus loominguline puhang Uue hingamise leidnuna tunneb Kadi, et taas on õige aeg ka muusika loomiseks. Tema uus laul üle pika aja, «Vaikus räägib», on juba publiku ette jõudnud, teine on kohe tulemas. Töös on Kadil praegu viis lugu ja ta loodab, et tasapisi koguneb materjali plaaditäis. «Ma räägin lugude tegemisel palju kaasa. Produtsendiks on Timo Vendt ja sõnadega aitab Marek Sadam,» ennetab ta küsimust, kas tegu on läbinisti tema ja ta heliloojast elukaaslase Glen Pilvre muusikaga. «Nokitsen ja esitan idee või teeme Gleniga või Timoga koos.» Kui naljaga pooleks öelda, siis oma elukaaslase plaat pidi ootama senikaua, kuni Glen teiste artistide muusikaga ametis oli. Kui tõtt rääkida, siis Kadi ei kiirusta ka ise laulude sündi takka. Ta ütleb, et muusika, mis tema ja Gleni seitsme aasta eest kokku viis, on neile mõlemale hingetegevus. Seega ei ole võimalik sundida end seda kellast kellani tegema. Seltskonnaüritustele ja pubidele ei Gleni muusikamaitse, mis on suuresti mõjutatud 80ndate popist, on Kadisse jälje jätnud. Seda sügavama, et 80ndate aastate lapsena kuulab ta tolleaegset muusikat meeleldi ning peab seda ilusamaks kui paljusid kaasaegseid hitte. «Kui meil kodus muusika mängib, siis me tõesti kuulame. Taustaks ei mängi muusika praktiliselt kunagi,» ütleb ta. Austusest muusika vastu on Kadi enamasti ei öelnud ka pubiesinemistele – rahvaga, kellele esineja on teise- või kolmandajärgulise tähtsusega, on tal raske ühele lainele saada. Seevastu firmapidudel, kus aeg-ajalt esinetud, on ta end tavaliselt hästi tundnud. «Mulle on tähtis inimestega kontaktis olla,» toonitab Kadi. «Ja kui endal on hea tunne, siis on ka teistel.» Seltsielu üritustel, kus fotograafide välklambid sähvivad, Kadit ja Gleni enamasti ei kohta. «Ma ei ole kunagi sellist tähelepanu tahtnud või kellelegi ennast peale surunud, kuigi mõned arvavad, et võiks,» teatab ta selle peale lihtsalt. Pealegi sai ta esimesed tõsisemad hingehaavad just kollase meediaga suheldes. Niisiis eelistab ta poseerimise asemel hoopis rattaga sõita ja šoti terjeriga jalutamas käia. Helen Eelrand