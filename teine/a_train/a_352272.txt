arvamus.postimees.ee	 Postimehe arvamusportaali aastalõpuennustuses osalejate hinnangul suudavad sotsiaaldemokraadid jääda ka pärast kohalike omavalitsuste volikogude valimisi Eesti populaarseimaks erakonnaks. REKLAAM Nende suhtes optimistlikuim vastaja, suhtekorraldusfirma Rull ja Rumm juhataja Ivo Rull ennustab TNS Emori küsitluses hetkel 28 toetusprotsendiga esikohta nautivatele sotsiaaldemokraatidele lausa viie protsendipunktilist toetuse kasvu – 33ni. LHV panga makroanalüütik Heido Vitsur pakub sotsidele järgmise aasta detsembriks 29-protsendist toetust, ülejäänud vastajate hinnangul sotsiaaldemokraatide toetus natuke langeb, kuskile 25 protsendi kanti. Populaarsuselt teiseks ennustatakse üldjuhul praegugi samal kohal olevat Keskerakonda, kuigi selle partei puhul on arvamustes suuri kõikumisi. Nii näiteks ennustab EBSi Vaba Majandusmõtte Keskuse juhataja Andres Arrak, et Edgar Savisaare juhitav erakond on tuleva aasta detsembris veerandi parteieelistust omavate küsitletute lemmik, edestades protsendipunktiga sotsegi. Seevasti Ivo Rull ennustab Keskerakonna toetuse hääbumist aastaga kolme protsendini. Üldiselt ollakse pessimistlikumad koalitsiooniparteide toetuse suhtes. Kaks vastajat – Heido Vitsur ja Andres Arrak – ennustavad näiteks, et viimases küsitluses 22-protsendile ja kolmandaks langenud Reformierakond kaotab aastaga populaarsust veelgi, langedes neljandaks (vastavalt 19 ja 18 protsendile). Eriti tumedat tulevikku ennustab praegustele võimuparteidele Diplomaatide kooli asedirektor Vahur Made, kelle hinnangul Reformierakond ja IRL aasta jooksul kas lagunevad või saavad neist võistlevad sõsarparteid. Ta on samas pessimistlik ka Keskerakonna ja sotside toetuse suhtes. «Aasta lõpuks ei oma ükski suurem partei üle 20-protsendilist toetust.» Et käesolev ennustus palus lähtuda TNS Emori metoodikast, jäid arvestusest välja isikud, kel poliitiline eelistus puudub. Samas märgib Heido Vitsur, et suurimaks «parteiks» jääb ka aasta pärast ikkagi «ei oska öelda» erakond. «Koalitsioonierakonnad kaotavad jätkuvalt toetust seepärast, et neil pole enam ammu jäänud võimalust oma nägu kaotamata loobuda senisest, ainuõigest ja edu toonud poliitikast ka siis, kui enamikule inimestest on saanud selgeks, st see poliitika polegi ainuõige,» kommenteeris Vitsur. Tema sõnul on koalitsioon Reformierakonna nägu, mistõttu kaotavad selles mängus oravad ning IRL isegi natuke võidab. Seda ka siis, kui löögi all mõned IRL ministrid. Opositsioon peab sellises olukorras edu hoidmiseks jälgima Vitsuri hinnangul üksnes seda, et nad ise ämbrisse ei astuks ning õigel ajal kiirelt koalitsiooni vigadele arukalt reageerida suudaks.