www.naisteleht.ee	 Sellest filmist ei tasu otsida puhast tõde Bob Dylanist. Sest nagu muusikaajaloo üheks mõjukamaks tegelaseks nimetatud mees ise on korduvalt rõhutanud: ta ei tea isegi, kes ta on, sest ta on pidevas muutumises ja arengus, paigalseis tähendaks tema jaoks lõppu. Kuidas siis saaks veel üks lavastaja teada, kes ja kus on Bob Dylan? See teadmatus pole miinus, sest žanriliselt ongi tegu dokumentaali ja fiktsiooni vahepealse kunstfilmiga – dokumentalistlikus, ent siiski väljamõeldud tegevusliinidega linateoses ei ole tavapäraseid ameerikalikke püsikaadreid ja ülepaisutatud draamat. Tekst on enamasti hüplik ja kaadrid võetud väriseva käega käsikaameraga. Tulemus on igatahes huvitav. Ükski «Bob Dylan» ei kanna filmis Bob Dylani nime – Dylani eluetappe, mis paisatud filmi läbisegi, kujutavad eri karakterid. Näiteks mängib 11aastast Dylanit väike neegripoiss, kes nimetab end Woody Guthrie’ks ning seikleb ringi, kitarr kaenlas. Uhiuue Batmanina kuulsust kogunud Christian Bale on Jack Rollins, kes portreteerib Dylanit kui folklauljat ja usumeest. Kõige põnevam on see, et 60ndatel aastatel oma kuulsuse tipul olevat Dylanit mängib hoopis võrratu Inglise näitlejanna Cate Blanchett. Cate saab (nagu tavaliselt!) oma rolliga väga hästi hakkama ja kui aus olla, siis kogu sellest kirevast näitlejakaadrist meenutab tema päris Bob Dylanit välimuselt kõige enam. Ben Whishaw näitab Bobi noore mässaja Arthur Rimbaud’na, Heath Ledger kehastab lahutatud Dylani võrdkuju, näitleja Robbie Clarki ja billykidiliku Dylanina astub üles Richard Gere. Raudmehe-filmi tulekut oodati kaua. Koomiksifännid veetsid selle aja kaheks leeriks jagunenuna: ühed arvasid, et ei ole ikka õige igast koomiksist filmi teha, teised jälle olid seisukohal, et just peab tegema, sest siis lähevad legendid ka laia publiku sekka. Ainult ühes olid nad ühel nõul: keegi ei osanud ennustada, kuidas saab Raudmehena hakkama endine narkosõltlane ja «Ally McBealis» nunnut armastajat mänginud Robert Downey Jr. Nüüd on siis selge, et valik on õnnestunud – Robert päästab selle filmi. Oleks produtsendid nõudnud Raudmehe ossa mõnd noort ja uljast iluspoissi, oleks tulemus olnud kordi hullem: Downey Jr suudab vähemalt osa kangelase sisemistest läbielamistest vaatajatele usutavaks muuta. Aga ainult osa. Palju paremini kui keerulised sisevõitlused, tulevad tal ikkagi välja totakad humoorikad repliigid, kui ta ei pea surmtõsiselt maailma päästma. Aga et viimane on tema peaülesanne, on ka tuimi võitlusstseene liiga palju. Seetõttu on film täiskasvanutele pisut igav, aga lapsed ei suuda jällegi jälgida neid kangelase iseendaga peetud emotsionaalseid lahinguid, mis seni küünilisest miljardär-leiutajast vapra ja õiglase mehe teevad. Teadupärast on igal supermehel oma lugu: üht hammustas ämblik, teise saatis raketina Maale tema isa ja nii edasi. Ironmaniga on asi pisut maapealsem. Tema on ropult rikas relvaärimees Tony Stark, kes pole end iial vaevanud tõega, et tema tehaste toodanguga tapetakse inimesi. Kui teile meeldivad filmid «Neli pulma ja üks matus» ning «Südamesõbra pulmad», siis heldite te ka «Pruudipoissi» vaadates, lahkute kinost totralt naeratavana ja õhkate iga vähegi romantilisemat pilti, näiteks kudrutavaid tuvisid nähes. Aga kui need kaks linalugu teile ei meeldinud, siis ärge riskige «Pruudipoisiga» – see osutub teie maitsele liiga mesiseks. Muidugi on vaieldav, kumb on ilusam ja seksikam, kas romantikafilmide kroonimata kuningas Hugh Grant või tema trooni kõigutada püüdev Patrick Dempsey – kuid kõnealuse linateose põhjal võib viimasele küll maailma kõige armsama mehe medali kaela riputada. Tema suunurgast muiged, pikad pilgud ja mahe hääl on isegi ekraanil nii mõjuvad, et võtavad mõne kõvemagi südamega naise põlved nõrgaks. Ja kui te seni ei vaadanud «Grey anatoomiat» (kus Dempsey on tõeline hurmur), siis nüüd olete tõenäoliselt selle eetriaegadel teleri ette liimitud.