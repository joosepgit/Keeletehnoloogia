www.bioneer.ee	 Üks oluline asi jäi eile rääkimata - nimelt mulle helistas TV-3 ajakirjanik. Leppisime kolmanda kodumaise telekanaliga kokku kohtumise Tallinna Kaubamajas. Minult sooviti eksperimendi osas intervjuud saatesse „ Tähetund “. Ausalt öeldes, polnud ma selliseks ettepanekuks valmis. Eile õhtul väljendus rambipalavik selles, et uinumine võttis tavatult kaua aega ja hommikul polnud isu. Otsustasin sellegipoolest pühapäeval ostetud kohupiimapaki tühjaks süüa, sest muidu oleks magus kraam lihtsalt pahaks läinud. Et oma mõtteid mujale viia, võtsin käsile kirjadele vastamise. Avastasin eile, et osad kirjad, mis minu teada olid ammu teele läinud, paiknesid hoopis mustandite kaustas. Kas oli siis netiühendus jamanud või olin ise nuppu kehvasti vajutanud. Varem pole mul sedasi juhtunud. Lõpuks kujunes välja olukord, et asjaajamisele kulus terve päeva esimene pool. Vahepeal panin portaali üles ka teiste autorite lugusid ja suhtlesin IT-firmaga. Plaanime nimelt Bioneeri portaalile mõningaid kasutajasõbralikke lisasid. Igal juhul jõudis lõuna kätte liigagi kiiresti. Avastasin ennast ajahädast ja lõunaeineks ei jõudnud ma teha midagi muud, kui soojendasin eilset putru ja pistsin ahju karaski. Karaskit teen ma Vändra Leiva mahedast karaskisegust. See maitseb mulle ja valmissegust karask õnnestub alati. Siinkohal võib ju norida, et karaskit on lihtne teha, aga ma pole sobiva vist jämedusega jahu leidnud. Minul tulevad karaskid välja kas nagu saiad või vastupidi jäävad liiga teralised. Pärast sööki läksin kohtuma TV-3 võttegrupiga. Trollis suutis mind veel närvi ajada piletikontrolör, kes esimese hooga teatas, et mu ID-kaart ei näita kehtivat ühistranspordi piletit. Õnneks teisel katsel kõik õnnestus. Filmimine läks suuremate viperusteta ja kestis võttis ligi 45minutit. Kahjuks ma ei tea, kui palju ja milline osa sellest jutust eetrisse läheb. Tänapäeva televisioon on ju osav kleepima ja lõikama. Kui koju jõudsin, tegin endale teed ja sõin karaskit sinna kõrvale. Midagi tugevamat poleks tahtnudki. Lähen täna varem magama. Need 45 kaameraminutit ja pabistades möödunud päev, on oma töö teinud. 3.september – kokku 49,88 Hommik: kokku 18,83 350g Saida kohupiima 16,73 1 tass elujõu teed 2,10 Lõuna: kokku 22,01 1/3 kartuliputru 11,90 * ¼ karaskit 6,74 10ml päevalille õli 1,07 14g (2tl) peedisuhkrut 0,55 1 pakk mahedat valget teed – oli olemas juba enne katset (35.- karp/ 20 pakki) 1,75