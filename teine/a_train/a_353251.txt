arvamus.postimees.ee	 Jääaja keskus jätab vastuolulise mulje Keskuse asukoht on üllatav, suurematest asulatest väljapool ning ka Saadjärve ääres Äksil ei vii läbi küla uusehitise juurde just kõige paremas korras tee. Aga ehk saab tänu keskusele tee korda ning kohalikud pole häiritud autodest, mida parkla piiratuse tõttu nende õuele jäetakse. Igal juhul on tunnustust väärt vallavalitsus, kes sellise ambitsioonika asja ette võttis ja ära tegi. REKLAAM Kodulehel seisab: «Jääaja Keskus on unikaalne ning omanäoline turismiobjekt – keskkonnaharidus- ja külastuskeskus, milles on populaarteaduslik jääaja mõtestamine ühendatud meelelahutusega.» Ja nii ongi, tegemist on eelkõige turismiobjektiga, mis üritab midagi pakkuda kõigile. Koolieelikutele (aga tunglevate inimeste järgi hinnates ka vanematele) on esimesel korrusel vaatamiseks välja pandud suure ja väikese mammuti – no igal juhul mitte topised. Nukud? Samas on ka mõõkhambuline tiiger ning kõrgematel korrustel on kunstloomi ja -linde veel. Suur osa külastajatest muu vastu huvi ei tunne. Jääaeg on teema, mis võimaldab rääkida kliimast, geoloogiast, ajaloost, maailmamerest, universumist ja üldse peaaegu kõigest. Kolm korrust on jagatud suurte valdkondade kaupa: esimesel on juttu jääajast ja inimesest, teisel jääaja pärandist pinnavormides ja geoloogias ning kolmandal kliimast, keskkonnast ja päris mahukalt millegipärast ka põlevkivist. Vaadata ja lugeda on palju. Kui põhjalikult süveneda, siis võib kogu väljapaneku peale minna tunde. Paraku on kõik see kokku veidi hüplik, näiteks enam-vähem kõrvuti saalides võib veenduda nii kliimamuutuse inimtekkelisuses kui selles, et tühine inimene sadu miljoneid aastaid kestvaid protsesse kuidagi mõjutada ei suudaks. Üks paremaid asju on kinosaalis jooksev lühike populaarteaduslik film veest. Huvitav, kaasahaarav, sobiv nii lastele kui täiskasvanutele. Jääaja keskusest mitte kaugel asub Elistvere loomapark. Koos moodustavad need päris kena võimaluse perega hariv päev veeta. Jääaja keskus Jääaja keskus asub Saadjärve kaldal Äksi alevikus Tartumaal Avatud iga päev 11–18 Piletid: täispilet 6 eurot, sooduspilet 3 eurot ja perepilet 12 eurot Sisekujundus: TenTwelve