www.advent.ee	 1985.–1986. aastatel remonditi Seitsmenda Päeva Adventistide Haapsalu Koguduse jaoks tühjana seisnud ja lagunenud kirikuhoonet. See oli aeg, kus koguduste tegevust püüti takistada valitsuse poolt. Kommunistlik partei lootis, et selline igand nagu Jumalasse uskumine, sureb peagi välja. Nüüd aga plaanis väike Haapsalu kogudus kolida väikesest palvemajast suurde mahajäetud kirikusse. Usun, et see oli tõeline Jumala arm, mis pehmendas ametnike südant, nii et nad ise pakkusid seda kirikut väikesele kogudusele Jumala teenimise paigaks. Kunagi varem oli kogudus seda hoonet küsinud ja tookord keelduti. Kui ma seda kirikut esimest korda vaatama läksin, siis see oli tõeliselt armetus seisus. Katus oli lagunenud ja kui pole katust, siis hakkavad isegi kiviseinad pudisema. Kiriku võlvid olid laotud punastest tellistest, mis on niiskusele ja vihmale eriti tundlikud. Nii olidki paaris kohas juba laest mõned tellised alla pudisenud. Altari kohal võlvis oli suur lahtine kolmnurk, mis ähvardas alla kukkuda. Kellatornis kasvas paarimeetrine kask. Väljaspool olid karniisid alla pudisenud. Oli selge, et teha on suur ja keeruline töö, enne kui selles kirikus võib jumalateenistust pidada, kuid ettevõtlikud pastorid uskusid Jumalasse ja asusid optimistlikult tööle. Mina töötasin tol ajal kolhoosis autojuhina, aga selle kiriku remont sai minu elus üheks pöördepunktiks. Ma otsustasin vahetada töökohta, sest kiriku ehitus oli mulle südamelähedasem. Ülejäänud ehitajad olid Eesti adventkoguduste pastorid. Kord, kui olime õues tellingutel töötamas, tuli ehitustööde juht Ain Soosaar minu juurde, sest ta oli mures kiriku ümbruse heakorra pärast. Kokkuriisutud lehehunnikud olid juba pikemat aega seisnud puutumatuna. Nüüd ta küsis minult, kas peaks tellima auto ja puulehed peale viskama. Ma ütlesin, et ma mõtlen selle peale ja ta läks oma töö juurde tagasi. Ma olin tõsiselt mures. Pastorid on tulnud kaugelt kohale, et kirikut ehitada ja nüüd nad peaksid selle asemel hakkama puulehti autole laadima. Aga otsige esmalt Jumala riiki ja Tema õigust, siis seda kõike antakse teile pealegi!” on tõotus, millele ma tahtsin tookord toetuda. Kuidas asi lahenes, loe homme hommikul.