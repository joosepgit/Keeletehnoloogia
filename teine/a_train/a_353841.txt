www.naisteleht.ee	 Kehatüübile sobivate harjutustega saab iga naine figuuri ja enesetunnet kiiresti ja tõhusalt parandada. Tulbi spordiklubi särtsakas treener Jelena Uustal eristab nelja levinumat kehakuju ja selgitab, millistele harjutustele millise kehakujuga inimene enam tähelepanu peaks pöörama. Jelena sõnul on ükskõik millise kehatüübiga naisel enamasti vaja ka rasva põletada. Seetõttu ei tohiks unustada soojendust, mis peaks kestma umbes kümme minutit ja viima pulsi 120 löögini minutis. Samuti soovitab ta alati venitusharjutusi teha – trenni alguses umbes viis minutit ja lõpus 10–15 minutit. «Ja mida vanem inimene, seda rohkem peaks ta end venitama!» lisab ta. Klassikaline kehatüüp Klassikalise kehatüübi puhul ladestub rasvakiht kehale ühtlaselt. Sellele tüübile sobivad Jelena Uustali sõnul kõik harjutused ja trenni jooksul tuleks läbi töötada kogu keha. 1. Algasendiks on küünarvars-toenglamang. Tõsta keha tagumikust üles ja jälgi, et lõppasendis oleksid käed ja jalad sirged. 2. Võta sisse tagurpidi toenglamang, hoia käed ja selg sirge. Pane tagumik maha, toeta keha kätega ja tõsta sirged jalad üles. Modellitüüp Väga kõhnad naised peaksid treenima raskustega (näiteks hantlitega) ja pöörama tähelepanu eelkõige jõuharjutustele. Seda tüüpi naised on tihti liiga kõhnad, kuid kiire ainevahetuse tõttu on neil keeruline kaalus juurde võtta. Jelena soovitab lisaks jõulisele trennile ka valgurikast dieeti. 1. Toengpõlvitus, jalad põlvest pisut kõverdatud, käed õlgadest veidi laiemalt. Liigu käte jõul üles ja alla. Üles jõudes hinga välja. 2. Seisa, siruta selg sirgeks ja kalluta veidi taha. Seejärel kummarda ette, kuni rind on põrandaga paralleelselt. Tõmba kõht sisse, hoia selg võimalikult sirge ja lase põlved pehmeks. Püsi asendis nii kaua kui jaksad. Õunakujulise kehaga naistel on kõige probleemsem koht talje, kuhu üleliigsed kilod kipuvad ladestuma. Jelena soovitab «õuntel» alustada jalgade treenimisest, sest see kehaosa on neil naistel nõrgim. Trenni teises pooles tuleks keskenduda vöökoha harjutustele. Jelena lisab, et harjutusi vöökohale võiks teha ka näiteks õhtul telerit vaadates – mida rohkem, seda uhkem. 1. Seisa, jalad õlgade laiusest veidi enam harkis. Lase end põlvedest alla ja tõuse algasendisse. Vaagen hoia otse ja selg sirge. Liigu üles-alla kolme minuti jooksul. 2. Seisa, jalad õlgade laiusest veidi enam harkis. Hoia puusad liikumatuna ja kõht sees. Pööra ülakeha vasakule ja paremale vähemalt kolm minutit. Harjutust võib teha ka õhtuti telerit vaadates.