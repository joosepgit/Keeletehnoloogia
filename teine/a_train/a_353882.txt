www.naisteleht.ee	 Vajab tugirühma «Mina olen selline ema, kes vajab toetust ja abi. Mul on vaja tugirühma,» tunnistab Liis-Katrin ausalt. Tema tugirühm on ema (näitleja Laine Mägi), isa (muusik Tõnis Mägi), vanaemad-vanaisad, ämm-äi. «See ei tähenda, et nad kogu aeg mu ümber oleks, aga telefonikõne kaugusel küll,» selgitab Liis-Katrin. Mitte et ta ei saaks ilma nõuandjateta hakkama, aga hea kindla tunde annab teadmine, et võid alati toru tõsta ja abi paluda. «Meil on selline ühiskasvatus, kuigi põhimõtted oleme muidugi meie Märdiga paika pannud,» lisab Liis-Kat­rin. «Albert on väga aktiivne laps,» iseloomustab emme poega. Vahel vanemad küll pisut vaidlevad kasvatusküsimustes, kuid põhilised mängureeglid on paigas. «Valetamist ja vassimist me ei salli. Ja lubadused ning kohustused tuleb täita,» loetleb Liis-Kat­rin ja kinnitab, et kõige tähtsam on, et Albertist kasvaks mees, kellele ka ta ise tahaks tütre mehele anda. Laps teeb õnnelikuks Loomulikult, nagu ka igas teises peres, tuleb ette, et vanemate seatud kasvatusreeglid lähevad vett vedama. «Näiteks siis, kui oleme poes. Kommileti ees hakkab Albert jonnima ja enne, kui mina jõuan midagi öelda, tuleb võõras tädi või onu ja pistab poisile kommi näppu! Tee siis lapsele selgeks, et see polnud preemia jonnimise eest,» kurjustab Liis-Katrin. Õnneks on Albert mõistlik poiss, kellega saab emme sõnul ikka asju arutada. «Lapsesaamine teeb elu keerulisemaks küll – aega on vähem, vaidlusi rohkem ja sellest omakorda lahkurääkimisi,» tõdeb Liis-Katrin. «Aga see kõik teebki õnnelikuks, sest me ju tahame koos last kasvatada!» Kaire-Külli Kuldbek