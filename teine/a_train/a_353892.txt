www.bioneer.ee	 Maailmakohvik koostöös Tartu Linnavalitsuse ja Teeme Ära talgupäeva meeskonnaga kutsub kõiki tartlasi, kes oma kodulinna paremaks muutmisest hoolivad, oma mõtteid jagama 13. märtsil kell 15.00 Tartu Raekoja saalis. Mida kujutab endast Teeme Ära talgupäev? Kuidas saab osaleda? Millised asjad kodulinnas Tartus vajaksid korda ja ära tegemist? Kus saaksin ise käed külge panna? 1. mail 2010 leiab aset suur üle-eestiline Teeme Ära talgupäev, kus tuhanded eestimaalased hakkavad suuremaid ja väiksemaid asju oma kodu ümbruses ja kaugemalgi korda tegema. Igal eestimaalasel on võimalik üles leida just see tegu või asi, mis ootab ärategemist. Mõelda plaan läbi, panna see kirja www.teemeara.ee kodulehel ning kutsuda ka teisi kaasmaalasi appi see 1. mail ühiselt teoks tegema. Nüüd on aeg koos välja mõelda need olulised asjad, mida 1. mail Tartus saaks ühiselt korda teha. Mõtle välja, mis on need ettevõtmised, mis Sinule isiklikult korda lähevad, kus oleksid valmis ise eestvedamise enda kätte haarama. Tule 13. märtsil raekotta ning jaga oma mõtet teistega, et töötada ühiselt välja juba konkreetsem tegevusplaan. Kokkusaamisel on kohal Teeme Ära talgupäeva eestvedajad, kes võimalustest lähemalt räägivad ning küsimustele vastavad. Seejärel saab juba välja tulla oma ideega või leida endale meelepärane idee väljakäidute hulgast ning koos teistega väiksemas grupis mõte täpsemaks tegevusplaaniks mõelda, et see 1. mail ka teoks saaks.