www.naisteleht.ee	 TEEMAD Loorandade pere kolmekordne rõõm: kolmele lapsele lisaks kolmikud! 15. Detsember 2006 - 7:35 | anonüümne Esimest reaktsiooni mäletab Mari hästi: «Ütlesin neile, et mul juba on kolm last. Nemad vastu, et no nüüd on siis kuus!» Mari (35) ja Kalle (27) Loorand on elanud koos kuus aastat. Maril on eelmisest suhtest pojad Miko (18) ja Karl (10), Kallega on tal tütar, kahene Liisi. Arsti juurest kiirustas naine otse koju ja näitas ultrahelipilti pisi-Liisit hoidnud Kallele. Mees suhtus nähtusse rahulikult: «No kui kolm, siis kolm.» Murelik ootamise aeg Loorandade pere elas toona veel Tallinnas kahetoalises korteris. «Meil oli plaan siia Jüri kanti maja ehitada, sest mu firma asub ka siin,» räägib Kalle. «Aga ei jäänudki ehitamiseks aega, tuli hakata otsima sobivat valmis maja.» Teine mure oli Mari ohtlik rasedus. Seetõttu pidi Liisi elama kolm kuud vanavanemate juures. «Laps õppis vahepeal rääkima nii, et ema seda ei näinud. See oli kurb,» meenutab Kalle. Kolmikud tüdrukud sündisid 25. septembril planeeritud keisrilõikega. «Mina ootasin ukse taga, operatsioonisaali ei lasta ju,» jutustab Kalle. «Närv oli sees küll. Kaheksa inimest sebib, keegi midagi ei ütle. Lõpuks selgus, et kõik läks ikka hästi.» Kalle nägi oma tütreid juba kümme minutit hiljem, kui vastsündinud laste intensiivosakonda viidi. Nimed Madli, Kaisa ja Kaili olid Kalle ja Mari juba varakult valmis vaadanud. «Meie põhimõte on, et peavad ikka eesti nimed olema. Valisime mingid variandid välja ja siis, kui nad sündinud olid, vaatasime näkku ja tegime lõpliku valiku,» räägib Kalle. Kõike kolm korda rohkem Pärast kolmikute sündi elas pere veel kuu aega Tallinnas, siis kolisid nad Jüri lähedale maale. Marile tuli appi ema. «Korteris oli kõik käe-jala juures, aga oma majas toimetamine on ikka hoopis teine asi. Mina olen ka tihti sõidus ju,» räägib Kalle. Meenutades Liisi beebieaga, Kalle suurt vahet ei näe, kuid tunnistab siiski, et magamata öid on kolmikutega rohkem. Ka rahaline kulu on märkimisväärne. «Juba kolmikute vankri tavahind on 30 000 krooni, õnneks meile tehti allahindlust,» on Kalle rahul. «Toidulisa peale läheb praegu kuus 3000 krooni. Mähkmeid ei jaksa üldse lugedagi, õnneks toetab meid terve esimese aasta Procter & Gamble tasuta mähkmetega. Ja Samsung toetab koostöös kolmikute liiduga iga peret mõne kodumasinaga. Meie saime uue suure külmiku. Aga me olime ju arvestanud sellega, et saame kolmikud, ning saame tegelikult ilusti hakkama.» Üks töö tuleb isal enne, kui kolm tüdrukut iseseisvalt liikuma hakkavad, veel ära teha: «Aed on vaja maja ümber teha. Seda tuleb üle 500 meetri.» Rohkem lapsi Loorannad ei plaani: «Oleme oma tütarde üle väga õnnelikud!»