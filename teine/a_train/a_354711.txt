www.bioneer.ee	 21. mail 2008 tõusis New Yorki börsil kaubeldava naftatünni hind esimest korda üle 130 dollari barrel. Samal ajal tõusevad usinalt keskkonnamaksud õhkupaisatud heitgaaside eest. Kui lisada siia veel fakt, et keskmiselt sõidab autos korraga kõigest 1.1 inimest, siis on selge, et suurte jurakate liikurvahendite aeg linnas on otsa saamas. Mis on alternatiiv? Ühistransport? See oleks parim, aga kapitalismi unelm pole küünarnukitunne täistuubitud trammis, vaid privaatne oma kodu pikendus ratastel. Seega on vaja väiksemat, keskkonnasõbralikumat, odavamat ja linnas paremini pargitavat sõidukit. Õnneks on põranda alt välja tulemas mitmeid lahendusi. Läänemaailmas on ammu linnaautona moes väiksemad Smart-id, Polo-d, Ka-d ja teised hästi pargitavad ja mugavalt ainult kahte inimest mahutavad sõidukid. Hübriidautod pole enam mingi tulevikumuusika ja nende kannul on saabumas kodusest elektripistikust kordi odavamalt laetavad elektriautod. Neist on veel lihtne aru saada. Mida aga arvata sõidukitest, mis järjest vähem meenutavad autosid ja mootorrattaid? Püsti seistes kasutatav Segway on tänaseks juba aastaid olnud tulevikusõiduki sümboliks. Tema järel on saabumas veelgi väiksemaid, kergemaid ja mobiilsemaid liikureid. Selliste sõidukitega on mugav kulgeda kesklinnas, kontoris ja käia poes. Siiani ontänavakulguritele olnud takistuseks kõrge hind ja vähekestvad akud, ent needki mured on igavikku kadumas. Uued akutehnoloogiad ning rummusisesed mootorid avavad sõidukitööstuse ka väiksematele tegijatele. Elektrimootoril põhinevat väikesõidukeid hakkab tekkima samuti nagu mõned aastad tagasi ilmus turule sadadelt erinevatelt tootjatelt mobiiltelefone. Ning pole võimatu, et uue tänavakulguri tööstuse „imelapseks“ saab Nokia eeskujul hoopis mõni uustulnukatest, kelle uudne disain ja kaval turunduskampaania suudab valitsevad autohiiud põrmu paisata.