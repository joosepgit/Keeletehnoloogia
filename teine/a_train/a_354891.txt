arvamus.postimees.ee	 Oleh Rõbatšuk: kinnikiilunud uks Ukraina endine asepeaminister Oleh Rõbatšuk kirjeldab Ukraina okkalist teed NATO suunas, kõige kriitilisem küsimus on Ukraina poliitilise eliidi ühtsus. REKLAAM NATOst oleks võinud saada Ukraina esimese klassi pilet Euroopa-rongile. Kahjuks jäime rongist siiski maha. Järgneb lühike ja kujundlik kokkuvõte juhtunust. Ja mis nüüd edasi saab? «Uksed jäävad avatuks», aga ometigi on need igast küljest erinevatel põhjustel kinni kiilunud. Lükkamisest ja tõmbamisest siinkohal kasu ei ole. Ukraina jäi esimesest alliansi-rongist maha 2006. aastal. Pärast Oranži revolutsiooni tunnustasid NATO liikmesriigid sündmuste sellist edasist arengut. Puudus vaid Ukraina ametlik sooviavaldus. Kuid ametlikku Kiievit esindas tol ajal Viktor Janukovitš, kes pärast oma esimest katset presidendiks saada pidas NATOt kogu läänemaailma kurjuse kehastuseks. Järgmine NATO laienemise rong möödus peatusest «Ukraina» suure kolinaga ja üsna lähedalt 2008. aasta aprillis. Seekord nügis kaalukausse Venemaa. Võib täie õigusega öelda, et Ukraina on teinud kõik võimaliku ja võimatu, et skeptikute argumendid paika peaksid. 2008. aasta sügisel, kui alliansi liikmesriikide välisministrid olid kogunenud Ukraina tehtud edusamme hindama, andis kohtumisele tooni Venemaa, kes meenutas kõigile elavalt, et pole vahepeal unustanud oma vana tava välismaareisideks autode asemel tanke kasutada. NATO 60. aastapäev möödus Ukrainale võimaluste käestlaskmisest rääkimise loosungite all. Me ei kaota kunagi võimalust võimalust käest lasta, nagu ühel Ukraina diplomaadil oli tavaks öelda. Ukraina integratsioon allianssi tundub olevat üks okkaline rada. Ühel heal päeval, kui oleme juba NATO täieõiguslikud liikmed, on meie eeskuju musternäidis sellest, kuidas asju kindlasti ajada ei tohi. Kujutan ette, et ükskord jagame seda kogemust ka Venemaaga. Miks mitte? 20 aastat tagasi ei osanud keegi ette kujutada Berliini müüri langemist. Kaks aastat tagasi poleks keegi osanud ette kujutada, et meie lähedal – Gruusias – võiks alata sõjategevus. Kahjuks ei ole Ukraina pääs NATOsse suveräänse riigi julgeolekuküsimus – see on seotud hoopis Ida-Euroopa geopoliitilise ümberkaardistamisega. Küsimus on selles, kelle huviorbiiti peaks kuuluma riik, mis on sama suur kui Prantsusmaa, kus elab 46 miljonit inimest ning mille gaasitranspordisüsteem pumpab Euroopasse 80 protsenti Venemaa gaasist. Teine faktor, võib-olla kõige ohtlikum üldse, on see, et üleminekudemokraatiate tarbeks arendatav uus tarkvara võib edukalt tööle hakata. Ja tööle võib see hakata viisil, mis võimaldaks selle ekspordi Nõukogude-järgsetele territooriumidele suuremas mahus. Kuid igale tarkvarale saab vastu panna vastava riistvara, mis võib näiteks kanda silti «rahutagamine». Muuseas, hiljaaegu otsustas allianss Obama-Medvedevi kohtumise eelõhtul Venemaaga täies mahus koostöö taastada, mis oli pärast Gruusias aset leidnud sündmusi katkestatud. NATO peasekretär Scheffer ütles sündmuse kohta: «Üheks Vene Föderatsiooni ja NATO erimeelsustest on Gruusia küsimus, kuid see ei peaks saama kahe osapoole suhete komistuskiviks.» Andke andeks, aga kui anneksioon ei ole komistuskivi, mis siis veel? Prantsusmaa presidendi rahusobitusmissioon rahustas maha võib-olla ainult Sarkozy enda. Rahvusvahelise kogukonna pahameel hajus vägagi kiiresti, tõenäoliselt mängis seal muu hulgas rolli ka Venemaa gaasitarnete katkestamine järgmisel talvel. Tulemus – Vene tanke lahutavad Thbilisist vaid kümned kilomeetrid. Ukraina ja Gruusia on Ida-Euroopas lääne demokraatia eelpostideks. Kuid praegune olukord meie piirkonnas meenutab mitte just eriti pika säilivusajaga konservi. Krimm ja Vene laevastik, igatalvine gaasitüli ning terve trobikond muid poliitilisi, majanduslikke, informaatilisi, kultuurilisi ja isegi keelelisi faktoreid võivad hetkel valitseva tasakaalu lõhkuda. See on kindlasti väljakutse, ja mitte ainult Kiievi ja Thbilisi jaoks. Demokraatlikust arengust võib saada parim tasakaalustav jõud. Esmalt sõltub see muidugi Ukrainast ja Gruusiast endast, kuid samal ajal nõuab see suuri pingutusi ka eurooplastelt. Vaja läheks midagi Weimari lepingu taolist. Lõppude lõpuks võiks NATO olla just midagi sellist. Ukraina ja Gruusia tee Nõukogude Liidu järgsest riigist euroopalikuks riigiks on palju pikem kui Eestil, Lätil, Leedul ja Poolal. Olen sügavalt veendunud, et teel euroalale on kõige tähtsamaks küsimuseks julgeolek, nii majanduslik kui ka infojulgeolek. Kaks-kolm aastat tagasi küsiti mult Euroopa kohtumistel tihti üht väga ebamugavat küsimust: kelle eest te ennast siis kaitsma peate? Tänapäeval on see küsimus retooriline. Kuid siiski pole NATO Ukrainale vaid Põhja-Atlandi lepingu 5. punkt – eelkõige tähendab see «reforme ja tõelist integreerumist Euroopa kogukonda». Üks küsimus veel: miks me ei saa neid reforme läbi viia ilma NATOga liitumata? Küsimus on täiesti õigustatud ning ajalugu on sellele ka juba meie Ida-Euroopa naabrite näitel vastuse andnud. Praeguse Ukraina nõrgimaks küljeks on juhtkond ja poliitilise eliidi ühtsus. Oranžist revolutsioonist sai kindlasti ajaloo eelmise peatüki järellugu, kuid uuele peatükile on see vaid eellooks. Riigi julgeoleku küsimusest sai ettur lõpututes poliitikutevahelistes lahingutes, mille võitja saagiks oleks langenud selle probleemi lahendamise au. Järgneb lühike ja kujundlik kokkuvõte, mis puudutab ukrainlaste toetusastme hägusust NATOga liitumise küsimuses. Võimul olevat presidenti, kes üritab siiralt ja pidevalt Ukraina ühiskonda veenda euroatlandilise kogukonnaga liituma, toetab kolm protsenti valijatest. Praegust opositsiooniliidrit, kes sama siiralt ja pidevalt mängib selle küsimusega valimiste ajal, toetab 30 protsenti valijaist. Peaministrit, kes on ametlikult presidendiga koalitsioonis ja kes suhtub NATO küsimusse nagu opositsioongi, toetab umbes 20 protsenti valijatest. See, et NATOst saab kõigi poliitiliste jõudude ühine kompromiss ja ühtlasi ka garantii, et võimulolijate otsus ei erine Ukraina rahva omast, on tegelikult poliitiliste figuuride ja nende esitatud ideede usaldusväärsuse avalik uuring. Reaalselt ei saa aga milleski kindel olla. Kahjuks puuduvad siinkohal ka head ideed. Mis võiks olukorda muuta? Loomulikult juhtkond. Täpsemalt öeldes uus põlvkond, mis oleks selliseks juhtimiseks võimeline. Praegune põlvkond räägib inglise keelt ega õppinud ülikoolis Nõukogude Liidu kommunistliku partei ajalugu. Ka mina räägin inglise keelt, kuid pidin ka partei ajalugu õppima – Ukraina julgeoleku võtmeks on uus, kaasaegne mõtteviis. NATO pole mõni imerohi, mis Ukraina haavatavusest terveks raviks. Just nagu Venemaa pole ainus oht Ukraina julgeolekule. Põhitegijateks on allianss ja Venemaa. Uus Ukraina ei tohiks olla vaid kaart, mida vajadusel lauale lüüa. See on üks mitmest põhjusest, miks Ukraina juhtkond on nii oluline. Ukrainal on tohutut potentsiaali. Meil on ju ikkagi meie rahvas. Meil on suurepärased võimalused rakettide ja lennukite tootmiseks. Meil oleks võimalik tegeleda kosmosetehnoloogiaga. Meil on põllumajandussektor, mis võib üsnagi aktuaalse globaalse toidunappuse leevendamisel pakkuda tuge kogu Euroopale. Meil on turismimaana fantastilised väljavaated. Kuid kõik see on vaid miski, mis võiks olla. Ja kuidas NATO asjasse puutub? NATO on meie võimalus muuta potentsiaal reaalseks eduks. Maailm areneb kiiresti. Tänase ja eilse päeva julgeolekut arvestatakse erineva mõõdupuuga – tuumarelv ja võimas armee ei pruugi ilmtingimata kaitsta riikliku tähtsusega veebilehti ja andmebaase häkkerite rünnakute eest. Hästikavandatud infosõda võib usaldusväärsest gaasitarnijast teha vastutustundetu varga. Ei ühtegi püssipauku. Ei ühtegi langenut. Kuid ometi võib kaotusi mõõta miljonites. Kaasaegne maailm toob endaga kaasaegsed väljakutsed. 21. sajandi, infoajastu relvad ei sülga ilmtingimata tuld. Tõenäoliselt ei tuleks toota mitte Kalašnikovi automaate, vaid tipptasemel diplomaate. Tõeline oht peitub vanamoodsas mõtteviisis. Mõne aasta eest alustasime noortele mõeldud teavitusprogrammiga, mille pearõhk oli julgeolekul. Õpilased mõtlesid välja märkimisväärse juhtlause: «Me väärtustame oma turvalisust, me turvame oma väärtusi». Usun, et selle juhtlause järgi joondub kunagi terve meie riik.