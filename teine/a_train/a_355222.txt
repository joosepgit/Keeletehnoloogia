www.naisteleht.ee	 Usalda, aga kontrolli? Usalda, aga kontrolli! Nii käsib levinud kõnekäänd. Sellest võib juhinduda ametialases meeskonnatöös: sõltub ju inimeste tööedu ja ehk rahakottki projekti õnnestumisest. Kuid kas saame seda üle kanda suhetesse? Kas saab üldse rääkida teise inimese usaldamisest, kui tegelikult püüame kontrollida iga tema sammu? Petmiskahtlustega inimesele soovitatakse foorumites piiluda telefonist sõnumeid, püüda meilikastist kirju lugeda või isegi jälitada, kas tõesti minnakse sinna, kuhu väidetakse. Kui leitakse kahtlustele alust, järgneb segu võidurõõmust – haa, ma ju teadsin! –, armukadedusest ja suhte purunemise valust. Kui aga süüdistused osutuvad põhjendamatuks, järgneb kergendus, häbi, suurenev paranoia (ta ei jäänud vahele) või luuramises vahelejäämise korral ikkagi võimalik suhte purunemine. Igal juhul on võitjaks vaid negatiivsed emotsioonid, mis «boonusena» toovad kaasa purunenud südame või isegi kaks. Mille nimel? Liigne armukadedus – suhte surm Usaldamatus ja armukadedus käivad enamasti käsikäes. Pisut armukadedust ei tee paha, see võib mõjuda koguni motiveerivalt, tekitada tahet suhte nimel rohkem vaeva näha ja annab sageli tunnistust tunnetest. Kuid nii mõnigi paar on liigse armukadeduse tõttu kooselu lõpetanud – tegu on tundega, mis põhjustab kontrolli, usaldamatust, tülisid jms ning võib seega partnerile ahistavalt mõjuda. Peamine on mõista, miks armukadedus tekib: kas omanditundest, suurest kiindumusest või hoopis muul põhjusel. Nii saab seda kergemini kontrolli all hoida või sellega tegelda. Suhte alused Ühistele hobidele? Armastusele? Armumisele? Harjumusele? Füüsilisele armastusele? Kui pikaks ajaks me oma suhet näeme? Mida on vaja selleks, et nägemused-unistused reaalsuseks muutuksid ning paarisuhtele tagasi vaadates vaid positiivseid tundeid meenutada saaks? Armukadedusele ja usaldamatusele seal igatahes kohta olla ei tohiks.