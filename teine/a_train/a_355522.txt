www.bioneer.ee	 RMK loodushariduse peaspetsialisti Helen Luksi sõnul toimuvad talvekampaania raames alates 17. jaanuarist kuni 25. veebruarini loodusõppeprogrammid kokku seitsmeteistkümnes looduskeskuses üle Eesti ning varasemate aastate kogemuse põhjal on oodata tuhandeid huvilisi. “RMK pakub valida 44 erineva programmi vahel, mis käsitlevad talvises looduses toimuvat, metsaloomade, lindude ja taimede elu ning ka metsade majandamise ja looduskaitse temaatikat,” ütles Luks ning lisas, et tänavune lumerohkus teeb retked väga eriliseks, kuid korraldajatele raskeks, sest rajad on uppunud lumme ning paljudes kohtades käib praegu kibe töö teede lahtikaevamisel ja –saagimisel. Helen Luks kinnitas, et registreerimine RMK spetsialistide juhitavatele loodusretkedele on avatud ning pani südamele, et metsa minnes tuleb kindlasti tähelepanu pöörata ilmastikukindlale riietusele ning jalanõudele. Loodusõppeprogrammidele registreeruda ning lisainfot ürituste kohta saab RMK veebilehelt . RMK viib tasuta loodusõppeprogramme koolidele ja lasteaedadele läbi kevad-, sügis- ning talvekampaaniate raames. Kui 2010. aasta kampaaniaprogrammide põhirõhk oli seotud looduskaitse 100. sünnipäevaga, siis käesoleva hooaja programmide egiid on tänavu Eestis ja kogu maailmas tähistatav metsa-aasta. 2010. aastal osales RMK erinevatel loodusharidusprogrammidel ligi 43000 inimest. RMK jagab looduses liikumise teavet ja loodusharidust oma teabepunktides, looduskeskustes, loodusmajades ning Sagadi looduskoolis.