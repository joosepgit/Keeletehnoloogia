www.naisteleht.ee	 Tselluliidi hävitamiseks ei pea vähem sööma, vaid tuleb hoolitseda selle eest, et menüü oleks tasakaalustatud. Aminohappeid, mida organism vajab kollageeni ja elastiini tootmiseks sidekoes, sisaldavad enim lahja looma- ning kanaliha, läätsed ja oad. Rasvhapete saamiseks tuleb süüa ohtralt külmaveekalu, asendada või ja margariin oliiviõliga ning vahepalaks võtta päevas üks avokaado või peotäis pähkleid. Gaseeritud karastusjookide asemel tasub juua granaatõunamahla – see on tõeline tervisejook. Väga oluline toitaine võitluses tselluliidiga on ka letsitiin, mis parandab kudesid ja tugevdab rakuseinu. Letsitiin muudab naha säravamaks ja jumekamaks. Enim leidub letsitiini sojatoodetes, munas, spinatis ja tomatis. Peamiselt kulunud liigesekõhrede «eliksiirina» tuntud glükoosamiin on parandab ka naha ja sidekoe elastsust. Veel soovitab Murad süüa iga päev toidulisandina umbes 1000 mg Artrostop plusi, Futura glükoosamiini, Ultrageli vms. Tõelised «tsellutapjad» on antioksüdandid, mis tugevdavad naharakke. Enim leidub antioksüdante marjades ja tsitrusviljades, kuid ka teistes puu- ja köögiviljades. Söö iga päev võimalikult erivärvilisi toiduaineid: puuvilju ja marju 2–4 portsjonit ning köögivilju 3–5 portsjonit. Mida tähendab üks portsjon? *** Miks tekib tselluliit? Tselluliidi üheks peamiseks põhjustajaks peetakse naissuguhormooni – östrogeeni, mis mõjutab jääkainete kogunemist ja rasva ladestumist kehasse. Kui sidekoesse koguneb liiga palju rasva, jääkaineid ja vedelikku, moodustuvad neist kobarad, mis on võimelised paisuma kuni 50kordseks. Tselluliiti tekitavad ka väsimus ja stress. Noortel tasub vältida väga kitsaste teksade kandmist, sest see halvendab lümfiringet alavöötmes. Suitsetamine vähendab sidekoe tugevdamiseks olulise C-vitamiini imendumist ning aktiivsust, samuti halvendab naha aluskoe varustatust hapniku ja muude toitainetega. Samas jääkained kuhjuvad, kuna neid ei transpordita enam kudedest ära. Kolm nippi võitluseks tselluliidiga 1. Õpi kuivharjama Tee massaažikinda või puunuppudega tselluliidiharjaga kaar ümber naba päripäeva kubeme lümfisõlmede suunas. Seejärel harja taljet, liikudes roidekaare alt samuti kubeme lümfisõlmede poole. Tugevamad liigutused tee põlvest üles ja selja tagant põlveõndlast mööda reit üle tuhara kubeme poole liikudes. Põhireegel: liigu suuremate lümfisõlmede suunas, tee ühte liigutust mitu korda. 2. Leia õige tsellukreem Määri probleemsetele kohtadele iga päev tselluliidivastast kreemi. Pikaajaline (pool aastat) ravi retinooli sisaldavate kreemidega parandab naha väljanägemist tunduvalt. Tselluliidikreemi koostises kasutatakse ka aminofülliini ja teofülliini, mis tegelikult on bronhe lõõgastavad ravimid. Kreem võiks sisaldada ka vereringet ergutavat cayenne’i pipra või hobukastaniekstrakti või kapsaitsiini. Kreemi või õli pealemäärimisel jälgi eespool kirjeldatud suundi. 3. Treeni õigel pulsisagedusel Noortel võib tselluliidi tekkepõhjuseks olla see, et nad teevad trenni liiga kõrgel pulsisagedusel. Tselluliiti «sööb» treening nn rasvapõletusfaasis, kui pulsisagedus on 110–130 lööki minutis, treenitumatel 140 lööki minutis. Treenida tuleks 2–3 korda nädalas vähemalt tund aega järjest.