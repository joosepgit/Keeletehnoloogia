arvamus.postimees.ee	 Mälestusmärk iseendale Rakveres tehti eile eesti teatri ajalugu. Mitte kunagi varem pole teatriauhinnad jagunenud ühe pere piires. Lembit Petersoni Theatrumi tuumaks on lavastajana ta ise, näitlejateks tütred Laura ja Maria ning poeg Marius Peterson, kes kõik ka eelmise aasta loomingu eest nüüd pärjatud. REKLAAM Kuid kõigi kohal kõrgub Lembit Petersoni isiksus. Ta on rohkem kui isa ja rohkem kui lavastaja. Olen kirjutanud Elmo Nüganeni totaalsest teatrist, milles kõik komponendid sünteesitakse üheks teatrikujundiks. Lembit Petersoni teatris on samuti kõiksuslik mõõde, aga see ilmneb vertikaalil, sügavuses ja kõrguses. Paul Claudeli «Maarja kuulutamine», mille lavastamisele mõtles ta juba 1980. aastatel, leidis kehastuse 20 aastat hiljem. See pidi ootama tütarde kasvamist näitlejaiks, et siis nüüd, kogu perega plahvatada teatrisündmuseks. Võimalik, et «Maarja kuulutamine» on Petersoni exegi monumentum (mälestusmärk iseendale – toim). Igal juhul on tegemist teosega, mis manifesteerib petersonlikkust kui teatritegemise üht võimalust: mõtte ja tunde äärmist varjundlikkust, meditatsiooni, pühendatust.