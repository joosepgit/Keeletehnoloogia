www.naisteleht.ee	 Tagasihoidlikult linna serva tõmbunud maailma luksuslikumad hotellid, näiteks Amani ketti kuuluv Amandari, elavad ühes rütmis Bali küladega. Need ei ole kohalikust elust ära lõigatud nagu enamik luksushotelle maailmas – lapsed käivad Amandari basseini ääres tantsutunnis, hommikuti äratab naabri kukk, hotelli tempel on avatud kogu külale. Ubudisse võib end unustada nädalateks. Seal ringi jalutades näed ka turiste, kes on ilmselt loobunudki lahkumise mõttest – paradiis on ju leitud, kuhu siit veel minema peaks? Silvia Pärmann Toit ja jook: Lihtsatest riisiroogadest gurmeetoitudeni Indoneesia kõige levinuma riisiroa nasi gorengi, mis sõna-sõnalt tähendab praetud riisi, võib saada vähem kui ühe USA dollari eest, samas saare tippkokkade valmistatud õhtusöökide hinnad küünivad sadade dollariteni. Ubudi keskuses on kohalike roogade proovimiseks hea koht restoran Nomad, mis pakub Bali «tapasevalikut»: võimalust maitsta pisikeste portsjonitena kõiki kohalikke kuulsamaid roogi. Puuviljavalik on seal muidugi peadpööritav. Kui julgete, proovige duriani (pildil) – ülimalt omapärase (viisakalt väljendudes) lõhna tõttu ei saa seda hõrgutist (vähemalt mitte reisilennukis) kingituseks kaasa tuua. Elamus: Kecak-tantsuetendus päikeseloojangul Bali kultuur on usuga tihedasti läbi põimunud – üle 90 protsendi elanikest on hinduistid, kes suurema osa oma vabast ajast veedavad templis. Seega on loogiline, et tantsuetendusi ei naudita konditsioneeritud kontserdimajades, vaid iidsetes templites. Kecak-tantsu, millele muusikalise tausta loob umbes 70-liikmeline meeskoor hääle, käte ja jalgadega, saab nautida templites päikeseloojangutel. Kuidas kohale saab? Bali saarele Indoneesias on Euroopast kõige mugavam lennata läbi Singapuri, mis on eestlastele viisavaba. Maailma üks paremaid lennufirmasid Singapore Airlines lendab mitmest Euroopa suurlinnast iga päev. Bali pealinna Denpasari väljub Singapurist kolm lendu päevas. Indoneesia viisa saab osta piirilt umbes 150 krooni eest, pisut rohkem tuleb tasuda maalt lahkumise maksu. Bali hotellivalik on pööraselt suur, ulatudes majutust pakkuvate kohalike kodudest kuni maailma tipphotellideni. Kui rahas pole küsimus, on saare üks parimaid valikuid Ubudis asuv Amandari hotell – luksust ja kohalikku külaelu enam paremini siduda ilmselt ei anna. Linke Kommentaarid Olen täiesti nõus- Bali saar on maapealne paradiis ja minu lemmikkohaks osutuski just Ubud. Väga müstiline, ülimalt kauni loodusega, sõbralike inimeste ja loomulikult suurepärase kliimaga. Olen palju ringi reisinud, aga seda kohta ei ületa miski. Nii et kellel vähegi võimalust- reisige sinna ja garanteerin, et see paik jääb igaveseks teie südamesse :))