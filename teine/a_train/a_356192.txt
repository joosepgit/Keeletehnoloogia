www.naisteleht.ee	 TEEMAD USAs geipaarile lapsed sünnitanud eestlanna: «Raseduse ajal mul nende lastega sidet ei tekkinud...» 22. veebruar 2008 - 18:04 | helen Ta kuulas samas olukorras olnud naiste kogemusi, veendus, et keegi neist ei kahetsenud oma otsust, ja võttiski nõuks surrogaatemaks hakata. Piret otsustas kohe alguses kunstliku viljastamise kasuks. Õige pea tuli tal mõte, et ta võiks sünnitada lapse geipaarile. «Meie kiirelt muutuvas ja arenevas ühiskonnas aktsepteeritakse varsti kõikvõimalikke perekonnamudeleid. Peaasi, et vanemad oskavad ja tahavad oma järeltulijate eest hoolt kanda ning neile kõigi poolt õigeks tunnistatud väärtushinnanguid edasi anda,» selgitab Piret. «Polnud see ju mitte väga ammu, kui üksikemad, abielulahutused ja sohilapsed olid ettekujutamatud ja ühiskonna poolt hukka mõistetud.» Piret tutvus kahe südamliku newyorklase Marki ja Samiga. Neist esimese spermaga viljastati ühe Piretile tundmatu naise munarakk, mida tema siis asuski kandma. Geidest vanemate puhul on Pireti arvates veel üks lisaboonus: suhelda on kahe mehega oluliselt parem – pole ühtki naist vahele sekkumas. «Geid usaldavad surrogaatema instinkte ja kogemusi rohkem ning tükivad harvemini õpetusi jagama või ettekirjutusi tegema.» Ta kiidab Marki ja Sami kui fantastilisi inimesi. «Saime alguses ausalt südamed puhtaks rääkida ja panna aluse avameelsele suhtele. Meie vahel polnud tüütut viisakuste vahetamist või silmakirjalikkust.» Selle asemel hakati vahetama ekirju, kus Piret rääkis, kuidas elab tema pere, ja mehed kirjutasid, kuidas nad valmistuvad kaksikute sünniks. Loobumine ei teinud haiget Paar korda nende üheksa kuu jooksul reisisid Mark ja Sam New Yorgist Californiasse, et Piretiga koos arsti juures käia ning ultrahelis tulevaste lastega tutvust teha. Naine pidas kaksikute kandmise füüsiliselt hästi vastu ja ka emotsioonid ei kõikunud seinast seina. «Usun, et tunded on suuresti mõistuse ja eelhäälestuse poolt alateadlikult kontrollitavad,» arvab Piret. «Kuna me abikaasaga enam lapsi ei soovinud, saime lastetoa valmis seadmise ja nime valimise asemel arutada, mida põnevat me koos ette võtame, kui sünnitus on seljataga. Ehk seepärast ei tekkinud ka tunnet, et kahju on üheksa kuud kantud beebit kellelegi teisele ära anda.» Vaatamata sellele, et formaalselt oli tegu pelgalt äritehinguga, tundis Piret Marki ja Samiga kohe tugevat peretunnet. Ta sai meeste suust pidevalt kuulda, kui väga nad tema julgust imetlevad ja kuidas nad talle elu lõpuni tänuvõlglaseks jäävad. «Ja veekalkvel silmad, kui isad esimest korda oma kaksikuid tütreid silmast silma tunnistasid – see vaatepilt kaalus üles kõik üheksa kuud kestnud piirangud ja ebamugavused minu elustiilis!» Nõnda ei olnudki tal raske nõustuda, kui Mark ja Sam kaksikutest tüdrukutele Hollyle ja Sophiale väikest õde või venda soovisid. Sami viljastatuna ja Pireti abiga tuli kaks aastat hiljem ilmale väike poiss, kes sai nimeks Max. Suhtleb lastega pidevalt «Nii uskumatuna, kui see ei kõla, ei ole me veel Marki ja Sami suust kuulnud, et laste kasvatamine oleks tüütu kohustus. Selle asemel saadavad nad meile aeg-ajalt fantastilisi pilte laste tegemistest, samuti räägime kord kuus pikemalt telefonis ja vahetame muljed iga pereliikme elust,» kirjeldab Piret. Holly, Sophia ja Max kutsuvad Piretit tädiks ning tema meest onu Ediks. Ka Pireti tütar Marielle on toimunu suhtes mõistev olnud. «Kui minu surrogaatlapsed jõuavad vanusesse, mil nad on valmis küsima, kuidas me siia maailma tulime, siis on nad valmis ka saama oma isadelt ausat vastust,» on Piret veendunud ja rõõmus, et tal on laste elus kindel koht. Ta kinnitab, et temale oli võõrasse perre laste sünnitamine rikastav kogemus: tehes õnnelikuks teised, muutud sisemiselt paremaks ka ise. «Igale naisele see ettevõtmine ei sobi, aga julgustan huvilisi surrogaatemaduse kohta rohkem uurima ja silmi ning südameid esialgu nii võõrapärasena tunduvale ideele avama,» ütleb ta. Kommentaarid tehakse igasuguseid veidrusi, aga taoliste otstarbekuse, mis mõjutavad kellegi süütu kõrvalseisja tervet elu, sean ma tugeva kahtluse alla. meesgeid võivad olla head lapsevanemad, aga laps kasvab ikkagi üles tavatus keskkonnas ja peab tulevikus hakkama end normaalühiskonda sobitama. muidugi on võimalus ise ka geistuda. ma aktsepteerin isegi rohkem lesbipaare selles rollis, sest tegemist on ikkagi naistega, kellelt tütarlaps saab kaasa naiseksolemise eeskuju (muidugi on sealgi oht muud rolli omaks võtta). pika jutu kokkuvõtteks: loodusega pole mõtet eksperimenteerida, meil on hoiatavaid näiteid hungveipingidest ja mitshuurinlastest.