www.bioneer.ee	 Alex Perry küsib Time 'i veebilehel, miks paleontoloogide kinnitusel inimkonna hälli kujutavas Etioopias ja Mustal Mandril tervikuna surevad inimesed endiselt nälga ja kas olukord näitab paranemise märke. Kui mõne aasta eest paistis, et näljasurmade vähendamisel on hakatud tegema edusamme, siis sel aastal vajab väheste vihmade ning maailmaturul tõusvate toiduhindade tõttu ainuüksi Ida-Aafrikas kiiresti toiduabi ligikaudu 14 miljonit inimest. Perry hinnangul on aga üheks tänapäeval Aafrikas ennekõike väikelapsi hauda viiva näljahäda põhjuseks laias laastus veerandi aastasaja eest ellu kutsutud Live Aid kampaania, mis aitas riiki tuua miljoneid tonne toiduabi ning muutis aafriklased ajapikku abist sõltuvaks, kuna puudus karjuv vajadus ning majanduslik mõttekus kohapeal põllumajandust arendada. Olukord, kus hädalisele õnge asemel kala ulatatakse, pole tänaseni muutunud - käesoleval aastal annab näiteks USA Etioopiale abi enam kui 800 miljoni dollari eest - 460 miljoni eest saadetakse toitu, 350 miljoni eest aidsiravimeid ning vaid ca 7 miljoni dollariga turgutatakse riigi põllumajandust.