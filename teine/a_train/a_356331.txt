www.naisteleht.ee	 Ketlin teab, et Dan oleks kindlasti tahtnud näha, kuidas tema tütar suureks kasvab: F: Stanislav Moškov Dan Põldroosi surm oli šokk. Poolteist aastat pärast kalli abikaasa ootamatut lahkumist räägib Ketlin , kuidas ta suutis kurva olukorraga leppida ja eluga edasi minna. «Danil oli palju kummalisi omadusi. Üks neist oli kinnis­idee, et ta sureb noorena,» jutustab Ketlin (34) lepliku naeratusega. Takkajärgi ta oletab, et arvatavasti just abikaasa jutt, mida ta aastate eest muidugi kuigi tõsiselt ei võtnud, oli teda alateadlikult kurvaks sündmuseks ette valmistanud. «Tegelikult kulus mul vaid mõni päev, et olukorraga leppida. Mis aga ei tähenda, et ma ei elaks seda jätkuvalt enda sees emotsionaalselt üle,» räägib Ketlin. Naine on jätkuvalt seisukohal, et elu tuleb võtta sellisena, nagu see on: kui tekivad rasked hetked, peab neist lihtsalt üle saama, sest muud ei jää üle. «Olengi selline rahulik ellujääja,» nendib ta. Dani matustest rääkides muutub Ketlin siiski praegugi kurvaks. Teda ei häirinud mehe ärasaatmisega kaasnenud rohke meediatähelepanu, pigem, ütleb ta, oli ta väga rõõmus, et nii paljud sõbrad-tuttavad teda toetasid ja Danist palju head rääkisid. See kõik tegi olukorra kergemaks. Dan oli surres vaid 37aastane. Mis mehe une pealt viis, toona ei räägitud. Praegugi ütleb Ketlin lihtsalt: «Mis siis ikka juhtus. Inimene läks õhtul magama ja hommikul ei ärganud enam. Ära suri.»