www.naisteleht.ee	 Testis kümnest võimalikust punktist kümme teeninud Knorri kalakaste tilliga on täpselt nii hea ja õrna maitsega, nagu üks kalakaste olema peab. Kolm minutit valmistamisaega ja pere mõmiseb toidulauas rahulolevalt!: F: Helin Loik Andunud kokad vaatavad kiirkastmepakke kirjeldamatu õudusega – kes seda küll sööb!? Aga meil kõigil on vahel nii kiire, et pole mahti koduse soustiga jännata. Sestap selgitame välja, millist kiirkastet võiks oma köögikappi varuda. Eestis Knorri esindava Unilever Eesti turundusjuht Ruth Aarma räägib, et siinsed perenaised on kastmepulbrid kümne aastaga päris kenasti vastu võtnud. Alguses oldi umbusklikud, nüüd enam mitte. Aarma usub, et pakikastmete võlu peitub lihtsuses: neid on mugav kasutada ja hinnalt on nad on keskmisele perele sobivalt soodsad. Vastuseks kõigile, kes nüüd läbi hammaste «Keemia!» sisistavad, ütleb Ruth Aarma, et need kastmed pole seda sugugi rohkem kui viinerid ja vorstid, mida me iga päev sööme. «Vähemalt Knorri toodetes näiteks säilitusaineid ei kasutata,» sõnab ta ja selgitab, et kastmetele maitset andvad aedviljad ja ürdid kuivatatakse ning lisatakse kõikjal toiduainetööstuses kasutusel olevaid lisandeid, et saadud segu toimiks kastmena. Kusjuures, ökopoodides on müügil lausa ökokastmepulbrid! Need on valmistatud mahetaludes toodetust, ürtidest ja looduslikest paksendajatest ning peaksid olema tervisele igati ohutud. Aarma soovitab pakikastmeid valmistada täpselt juhendi järgi – siis saab kaste sellise maitsega, nagu tootja on ette näinud. «Kui on ikka kirjas piim, siis ei tasu seda veega asendada,» juhendab ta. Naisteleht võttis ette tõelise maitsmismaratoni. Kastmed neljast erinevast poest kokku ostetud, viisime läbi pimetesti: maitsja ei teadnud, mis firma ja mis kastet ta parasjagu sööb, kuid üritas ära arvata, mida kaste sisaldab ning pakkus omalt poolt, mis toitudega seda kastet sööks. Eriti head on pastakastmed. Neid julgeb Naisteleht soovitada päris julgelt! Merle Luik Knorri Bolognese kaste Hind: 10.50 Paarsada grammi hakkliha ja kastmepulber, kümme minutit valmimiseks ja tulemuseks on superhea kaste! Pärast selle söömist ei viitsi küll enam tomatite ja basiilikutega köögis möllama hakata. Kui veel Parmesani peale riivida, viib lausa keele alla. Ilmselt petaks ka itaallase ära. Blå Bandi sinihallitusjuustukaste Hind: 14.50 Kaste on tugeva sinihallitusjuustu lõhna ja maitsega – ei teki kahtlustki, millega tegu. Mõnus ja koorene, hallitusjuustu maitse on loomulik. Sobib kindlasti pastaga, aga võiks proovida ka ahjuliha ja lillkapsaga. Rootsi keele oskajad leiavad pakilt ka retsepte. Knorri kalakaste tilliga Hind: 27.00 (kolm pakki) Väga hea kaste kalale! Ilusa värvi, mõnusa konsistentsi ja parajalt maheda tillimaitsega. Eriti hästi passib kindlasti valge kala juurde. Gallina Blanca Parmesanikaste Hind: 10.50 Parmesan! Selle kastme peamise koostisosa tunneb silmapilkselt ära. Väga hea, tugev juustumaitse ja -lõhn loovad mulje, nagu oleks sinna lisatud vähemalt pool kilo Parmesani. Konsistentsilt nagu sulatatud juust. Ilus kollane itaaliapärane kaste! Knorri hiinapärane magus-hapu kaste Hind: 10.50 Tõeliselt magus-hapu! Tavaliselt saab sellist purgist, aga et ka pakist ... see on juba midagi! Vürtsid annavad mõnusa maitsenüansi. Kanafileega hautatuna väga mõnus, ilusa värvi ja hea maitsega. Mõistagi sobib hästi riisiga. Blå Bandi carbonara kaste Hind: 14.50 Singitükikestega maitseb kaste hea. Parajalt mahe, kuid ka mõnd ürti on tunda. Alguses on pisut vedel, kuid muutub pärast paariminutilist seismist oluliselt paksemaks. Konsistentsi järgi võiks arvata, et lisatud on toorjuustu. Proovi valmistada ka peekoniga! Knorri béarnaise kaste Hind: 27.00 (kolm pakki) Ilus kollane kaste annab toidule maitset juurde küll, eriti hästi sobiks grillitud lihaga. Üht ürti on eriti tunda, aga millega tegu, jääb saladuseks – seda pole märgitud ka pakendile. Otseselt halb ei ole, aga teab mis maitseelamuseks ei saa seda ka pidada. Knorri guljašš Hind: 10.50 Üsna tavaline tomatipõhine kaste, ei midagi erilist. Lisades lihakuubikuid, saab korraliku lõunasöögikastme. Ja kes soovib vürtsi, visaku maitseaineid hulka. Miinuseks pikk valmimisaeg – kastet soovitatakse hautada 1,5 tundi. Gallina Blanca Piamontesa kaste Hind: 10.50 Täiesti tavaline tomatikaste, ei midagi halba, ei midagi erilist. Ilmselt oleks mõistlik valmistada seda näiteks hakklihaga, siis tuleks midagi Bolognese kastme taolist, või hoopis veiselihakuubikutega, et valmiks guljašš. Blå Bandi vürtsikas béarnaise kaste Hind: 12.50 Suu õhkab pärast tükk aega – kaste on vürtsikas! Ninna lööb värskelt jahvatatud pipra lõhn. Teravate toitude austajatelt teeniks kindlasti suuremad punktid, kuid lastele ei julgeks anda, nii terav on. Liha kõrval võib täitsa huvitav olla. Knorri kaste lihatoitudele Hind: 5.90 Salapärase tumepruuni kastme koostist ei suuda hoobilt välja mõelda, ei eristu ühtki tuntud maitset ega aroomi. Maitselt pole halb, passib liha ja kartuli kõrvale küll. Seda enam, et üks väiksem kulbitäis annab vaid 39 kcal. Blå Bandi punase veini kaste Hind: 14.50 Ilusa punase värvi järgi võiks arvata, et tegu on tomatikastmega, aga kui see on natukene seisnud, tekib juurde veinimekk. Lahjema põrsalihaga on tulemus põnev! Kindlasti tasub arvestada soovitust pakendilt: lisa kastmele oksake rosmariini. Knorri valge kaste Hind: 5.90 Meenutab tavalist jahukastet, on selline kahtlane lurr. Samas, kui lisada singi- või vorstitükke ja pisut tilli, pole hullu midagi. Valmib minutiga ja päästab kuiva kartuli söömisest. Hea lahja, kaalujälgijatele kindlasti meele järele.