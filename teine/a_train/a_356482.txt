www.naisteleht.ee	 Mõni kannatab tavalist tsentrifuugimist, mõni nõuab aeglasemaid pöördeid. Masinkuivatusel tuleb suletoodete puhul seadistada madalam temperatuur ja valida kolme-neljatunnine programm. Nii nagu linnud saputavad sulgi, vajavad ka sulgedest esemed pärast masinast välja võtmist ja kuivamisel saputamist. Siis pääseb õhk paremini sulgede vahele ning need lähevad jälle puhevile. Et hoiaks vihma eest Sulejope peab peale sooja andmise kaitsma ka märja eest. Pajula ütleb, et kuigi sulgede rasukiht tagab teatava niiskuskaitse, pole see igavene. Seepärast võiks suletooteid aeg-ajalt töödelda sissepestavate impregneeridega. Need on erivahendid, mida tavalised pesupulbrid ja geelid ei asenda. Impregneerida pole vaja igal pesukorral, piisab, kui seda teha iga paari-kolme pesu järel. Kuivata jope nii kiiresti kui võimalik. Vajadusel võid kasutada soojapuhurit. Saputa klompi vajunud sulgi kuivamise käigus võimalikult sageli. Miks topitakse pesumasinasse tennisepalle? Et suled klompi ei vajuks, soovitavad nipiraamatud panna pesumasina trumlisse tennisepalle. Tegelikult pole sellest kasu, sest pallid ei hakka trumlis põrkama, vaid jope mässib nad endasse. Seega ei maksa ette kujutada, et tänu pallidele võtad masinast välja koheva jope. See pole nii! Suled on ikkagi märjad ja jope niru. Kohevus taastub alles siis, kui suled on kuivanud ja lahti saputatud.