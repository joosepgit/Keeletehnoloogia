www.naisteleht.ee	 loe, kuula ja vaata Esimene aasta Esimene aasta Osades: Jack Black (Rokkiv kool), Michael Cera (Superbad), Hank Azaria (Öö muuseumis 2), Oliver Platt (Huff), Paul Rudd (Kõht ette) jt Lavastanud: Harold Ramis (Lõputa küünlapäev) 1 tund ja 37 minutit Selle filmi treiler oli paljutõotav: nalja sai rohkem kui nabani. Nii et kinno minnes olid ootused õigustatult suured. Kuid saalis selgus, et kõik head naljad olid treilerisse pistetud ning ülejäänud film venis nagu eelajaloolise härja ila. Lugu ise on üsna lollikindel, põhinedes Piiblil ... no väga laias laastus. Korilane Oh (Michael Cera) ja kütt Zed (Jack Black) aetakse oma kodukülast minema ning nad suunduvad Zedi juhatusel maailma lõpu poole. Teel kohtavad nad näiteks Kaini ja Abelit, Abrahami ja Iisakut, on Soodomas vangis, peavad loendamatuid jumalateemalisi arutelusid ja määrivad ülempreestrit õliga. Kõige selle vahel viskavad ohtralt nalja seksist, inimese väljaheidetest ning kehavedelikest. Kusjuures, isegi inimesed, kes muidu kehavedelike naljade peale naerust nii kõveras on, et kringlit meenutavad, ei leidnud selles filmis kuuldutes suurt midagi irvitamisväärset. No mida on naljakat ahvi kaka mekkimises?! Michael Cera meile isegi meeldib, kuid Jack Blacki fenomen on meile mõistetamatuks jäänud. Ta ärritas meid juba «Šaakalis» lolli paksukest inseneripoissi kehastades ja sealtmaalt on asjad ainult allamäge läinud. Ta üritab ikka ja ainult oma trullaka ja naljaka, kuid nunnu poisi imagol (kuigi me ei ole päris kindlad, kas ükski vähegi aruga õnnistatud inimene teda nunnuks peab) liugu lasta — millal ta ometi taipab, et ei ole ta väga naljakas ega väga nunnu midagi. Igal sügisel ronivad kuskilt (seene alt?) välja seenetundjad, pannes meile südamele, et metsaande korralikult tundmata ei tohiks neid korjata. Aga isu korraliku seenesousti järele on ju suur, nii et üle ei jää muud, kui seenemaailm endale selgeks teha. Kõnealune raamat on selleks eriti sobiv: seal on peaaegu 200 väga kompaktset, kuid informatiivset liigikirjeldust. Ning pildid on korralikud ja selged. Sest mis kasu oleks ilma pildita kirjeldusest «sellel seenel on pikk jalg ja korpakiskuv kübaraalune»?! Paki aga raamat kaasa – see on väikese formaadiga, nii et mahub kummikusse või taskusse – ja suundu metsa avastama.