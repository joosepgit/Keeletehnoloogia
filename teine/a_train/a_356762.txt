www.naisteleht.ee	 Kui tähtis päev augustis kätte jõudis, läks kõik nagu õlitatult: kiire kerge sünnitusega tõi Nadežda ilmale imekena beebitüdruku, kelletaolist supernaeratajat ja -magajat igatseksid ilmselt kõik vanemad. «Laps on tubli, sest ema on tubli ja rahulik,» ütleb Ingrit. Miks paneb laps käe suhu, äkki ta on haige? Kuidas lõigata küüsi? Miks tal punane plekk otsa ees on? Küsimusi noorel emal jätkub. Tegevusjuhendaja rõõm ja vaev on Nadeždat juhendada. «See on nii tore, et ta küsib,» kiidab Ingrit. «Laps ju areneb iga päevaga!» Arstil või poes mähkmeid ostmas käivad Ingrit ja Nadežda koos, ent igapäevatoimetustega saab Nadežda ise hakkama. Tõsi, nii enda kui lapse vanuse meenutamine tekitab tal veidi raskusi, kuid lapse hooldamise käsiraamatud on läbi loetud ja oma kangekaelsuses nõutas ta imikule ka massaaži. Ta ise masseerib Jessicat samuti: kümme minutit ühtpidi, kümme minutit teistpidi. Rinnaga toitmist pole ta taibanudki kahtluse alla seada. «Mina näen suuremat probleemi siis, kui Jessica kooli läheb,» arutleb Ingrit. «Kes teda õppimisel abistab? Nadežda on juba küsinud, mis siis saab.» Lasteaeda sai Jessica kirja pandud juba paarinädalaselt, ema soovil eestikeelsesse. Igatseb abiellu Lapse isaga ei kohtu Nadežda just tihti – vaid siis, kui poiss, endine koolikaaslane, samuti vaimupuudega nooruk selle peale tuleb. «Kohtume siis, kui ta tahab,» möönab Nadežda. Ingrit toonitab, et Nadežda on vapper ega lase end ära kasutada. Aga armastusest ja abielust rääkides mõtleb ikka samale noormehele. Nadežda on saanud haridust kergendatud õppekava järgi üheksa klassi. Enne sünnitust töötas mööblivabrikus, kuhu ta plaanib ka naasta. Ja kui kõik hästi läheb, pääsevad nad koos Jessicaga sotsiaalmajast kunagi oma korterisse.