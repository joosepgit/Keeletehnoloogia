www.naisteleht.ee	 TEEMAD Naine, kel on arstide keelust hoolimata kaheksa oma ja neli kasulast 26. Jaanuar 2007 - 3:22 | anonüümne Lehte on 12 lapse kõrvalt jõudnud nii töötada kui õppida.: Foto: Helin Loik. Kolm aastakümmet tagasi teatasid arstid Lehtele, et haigete neerude tõttu ei tohi ta sünnitada. Vapper naine lõi hoiatusele käega ja usaldas oma sisetunnet. Nüüd kasvab Lehte peres kaheksa last ja neli kasulast. Esimest last, tänaseks 25aastast Kristit oodates oli Lehte (48) tervisega väga hädas: veri oli korrast ära, neerud haiged ja laps tuharseisus. Kõige tipuks arvasid arstid, et laps sünnib vigasena. Pärast pikki kannatusi aga nägi ilmavalgust täiesti terve ja tubli tüdruk. Teise ja kolmanda lapsega oli juba kergem ning pärast seda, kui Lehte 16 ja pool aastat tagasi ristitud ja õnnistatud sai, pole ta enam kordagi neeruvalu tundnud. Nii ongi Lehte peale Kristi ilmale kandnud veel seitse last: Kaido (21), Kaupo (19), Kreete (16), Kalev (15), Kadri (14), Kaljo (11) ja pesamuna Kevin (5). Kaheksa lihase lapse kõrval kasvab peres neli kasulast: 30aastane Hindrik, 17aastane Triinu ja 12aastased kaksikud Pille ja Piret. Soojust ja ruumi kõigile Kui tütar Kristi oli aastane, ristusid Lehte ja tema abikaasa Toomase (48) teed toona kuuese Hindrikuga. Poisi vanemad olid nelja aasta eest surnud ja ta elas lastekodus. Lehte ja Toomas otsustasid leida talle ruumi oma kodus. «Hindrikuga oli selline probleem, et tema ei rääkinud. Talle oli isegi diagnoos selle kohta pandud. Aga kui ta meie perre tuli, siis pidi talle vahel ütlema, et ole nüüd vahepeal kuss ka,» naerab Lehte ja jätkab, et neil ei olnud Hindrikuga kunagi muret – ta oli väga lõbus ja armas laps. Tänaseks on väikesest tublist poisist kasvanud suur tubli mees. Teine kasulaps tuli Lehte ja Toomase juurde väikelastekodust, kus Lehte teiste naistega abiks käis. «Mängisime seal nende kõigiga, aga üks pisike oli teises toas voodis, krooksus ja sinine, ainult luu ja nahk. Ta ainult nuttis kogu aeg,» meenutab suure pere ema. Tüdrukukese tausta uurides selgus, et ta oli sündinud kaksikuna. Ema oli terve lapse võtnud ja haige jätnud. Pille nägi pooleteiseaastaselt välja kui kuuekuune imik. Tal oli söögitoru ummistus, probleemid kopsude ja südamega. Kaksikud said lõpuks kokku Lehte ja Toomas tundsid, et peavad tüdruku enda kasvatada võtma. «Meile anti ta kergelt, sest arstid ütlesid, et ta niikuinii sureb, milleks ta üldse võtta…» Algul ei söönud laps midagi ja tal olid lämbumishood. Ta ei istunud ega roomanud. Isegi arstid ei teadnud, mida peale hakata. Lõpuks tehti Pillele operatsioon: tõsteti magu üles ja ehitati mao lukk. «Palved ja kunstlik hingamine olid sel ajal, kui Pille meile tuli, meie elu lahutamatuks osaks,» meenutab Lehte. Tasapisi hakkas tüdruk siiski kasvama ja kosuma. Arstid on hiljem Lehtele öelnud, et Pille paranemises peab küll jumala käsi mängus olema – see on tõeline ime. Kolm ja pool aastat tagasi rääkis perekonna lastearst Lehtele, et uut kodu vajab ka Pille kaksikõde Piret. «Ja oh seda rõõmu, kui õed kokku said. Piret ega tema vanaema ei teadnud Pille olemasolust üldse midagi!» Nüüd elavad kaksikud lõpuks ühe katuse all ja kutsuvad Lehtet emaks. Tegutseb mitme eest Kaheksa-aastasena, nagu Piret, sattus sellesse perre ka nüüd juba 17aastane Triinu. Tema oli tänavalaps ja kohanemine uue eluga tuli tal ehk kõige raskemalt – järsku pidi ta hakkama õppima ja alluma kellegi korraldustele. «Algul oli meil ikka pisaraid ka, aga ta oli nii tubli ja tasapisi arenes,» kiidab Lehte kasutütart. Kuna Triinu tähelepanu hajub väga kiiresti, siis on ta mõned aastad käinud erivajadustega lastele mõeldud Ristiku põhikoolis. Õmblejast pereema Lehtet kuulates avaldab tugevat muljet see, et ta on lastekasvatamise kõrvalt jõudnud õppida veel mitut ala: on lõpetanud meditsiinikooli, õppinud massaaži ja Hiina meditsiini, sotsiaaltööd ja kokakunsti. «Ma pean ju lastele eeskujuks olema,» teatab ta. «Kui on võimalus, siis ma leian, et üks naine peaks ikkagi olema haritud.» Majanduslikult peab 14liikmelist peret ülal autojuhist isa. Lehte teab, et ega mehel kerge ole. «Ta peab ju meie eest hoolitsema ja tööl käima. Vahel venivad ta tööpäevad väga pikaks, aga siis tuletan talle meelde, et tal on perekond, kes teda näha igatseb.»