www.bioneer.ee	 Greenpeace’i värskest raportist selgub, et USA üks suurimaid eraettevõtteid Koch Industries kulutas aastatel 1997-2008 ligi 50 miljonit dollarit rahastamaks erinevaid kliimamuutusi eitavaid sihtasutusi. Kuna ettevõttel puuduvad otse tarbijatele suunatud bränditooted, siis on Koch avalikkuses küllaltki vähetuntud. Greenpeace’i väitel on firma aga üks suurimaid kliimateaduste õõnestajaid ja puhta energia vastaseid USAs ning kogu maailmas. Raporti kohaselt on see avalikkusele „nähtamatu“ ettevõte partneriks sellistele progressiivse energiapoliitika vastastele naftahiidudele nagu ExxonMobil ja American Petroleum Institute. Koch on nimetatud ettevõtetest isegi „abivalmim“ – aastatel 2005-2008 toetati Kochi rahastatavatest fondidest kliimamuutusi eiravaid sihtasutusi 24,9 miljoni dollariga; samal perioodil kulutas ExxonMobil selleks otstarbeks 8,9 miljonit dollarit. Vastuseks Greenpeace’i raportile ütles Kochi esindaja, et „poliitiline reaktsioon kliimateemadele peaks põhinema tugeval teadusel. Nii vaba ühiskond kui ka teaduslikud meetodid nõuavad kõikide osapoolte avatud ja ausat kajastamist, mitte vastaste demoniseerimist ja vaigistamist. Oleme oma toetustega püüdnud julgustada intellektuaalselt ausat ja teadusel põhinevat debatti kasvuhoonegaaside mõjust.“