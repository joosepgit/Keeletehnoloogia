www.naisteleht.ee	 Aladiagnoositud tõsine häire, mida tuleb ravida Depressiooni pärast inimesed arsti juurde sageli ei satugi. Teismeliste puhul kirjutatakse see halva käitumise ja kehva iseloomu arvele. Täiskasvanud peavad tekkinud väsimust laiskuseks ja kergesti vihastumist iseloomu nõrkuseks. Langus elukvaliteedis uuristab aga kõiki eluvaldkondi. Mõnikord maskeerivad seda vahepealsed head perioodid, sest inimese meeleolu kulgeb tsükliliselt. Murelik tasuks olla ka siis, kui meeleolu tipphetked toovad kaasa suure tegutsemishoo ja lennukad ideed ning langused halvavad elutahte. Sellisel puhul on psüühika hakanud justkui kahe äärmuse vahel pendeldama – seda nimetatakse meeleolu bipolaarsuseks. Depressioonil on geneetiline soodumus. Depressioon pole lihtsalt saabuv ja mööduv kehv tuju, vaid võrreldav mis tahes füüsilise haigusega. Isegi muutused ainevahetuses on täiesti mõõdetavad. Sellisel juhul pole mingit kasu suhtumisest, et igaüks saagu ise oma probleemidega hakkama. Depressiooni raviks on sageli vaja pikaaegset farmako- ja psühhoteraapiat. Probleemi püsimist ei saa kuidagi kirjutada laiskuse ja tahtejõu puuduse arvele. Mis minuga toimub? Kui kaua mu meeleolu on sellisena püsinud? Kui suurt lõivu see mu elukvaliteedist võtab? Mõtle sellele. Kas see on minu puhul tavaline? Mis võib põhjuseks olla? Ei tohi segi ajada ebanormaalset ja normaalset kurbust, mis võib tekkida näiteks vastuseks õnnetusele. Kas minu ümber on inimesi, kellega saan oma muredest rääkida? Masendus on üksinduse haigus. Kui leiad sõbra, kellega saad muret jagada, hakkab juba kergem. Kas saan ise hakkama? Häirivaks kujunenud meeleolumuutuste korral tasub pidada nõu psühhiaatri või perearstiga.