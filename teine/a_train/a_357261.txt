www.bioneer.ee	 Kiviaiad aitavad säilitada ja suurendada Eesti maastike esteetilist väärtust, luua elupaiku (pisiimetajatele, roomajatele ja putukatele) suurendamaks bioloogilist ja maastikulist mitmekesisust (kiviaiad on kasvukohaks paljudele soontaimedele, samblikele ja sammaldele) ning säilitada maastiku ajaloolist ja kultuurilist väärtust. Toetatakse vaid selliste kiviaedade rajamist ja taastamist, mis asuvad või piirnevad vähemalt 80% ulatuses kasutuses oleva põllumajandusmaaga. Kiviaiad, millele toetust taotletakse, peavad asuma piirkonnas, kus need on ajalooliselt levinud ning need peavad olema piirkonnale omase kujundusega. Uusi aedu võib rajada vaid kohta, kus kunagine kiviaia asukoht on kaardimaterjalide põhjal tuvastatav või kinnistupiiride tähistamiseks. Toetuse määr ühe meetri 60-90 cm kõrguse kiviaia rajamise eest on 490 krooni, ühe meetri üle 90 cm kiviaia rajamise eest 655 krooni; ühe meetri 60-90 cm kõrguse kiviaia taastamise eest 410 krooni ja ühe meetri üle 90 cm kiviaia taastamise eest 575 krooni. Varasemalt on kiviaedade rajamist, taastamist ja hooldamist toetatud 2005. aastal, mil toetuse abil rajati 19,2 kilomeetrit, taastati 39,4 kilomeetrit ja hooldati 26 kilomeetrit kiviaedu. Kokku kulus sellele 23,2 miljonit toetuskrooni. Aastatel 2007-2013 on kiviaedade rajamist ja taastamist võimalik toetada kokku 54 miljoni krooni suuruses summas, mis on 80% ulatuses finantseeritud Euroopa Liidu poolt ning 20% ulatuses Eesti riigieelarvest.