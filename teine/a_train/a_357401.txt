www.naisteleht.ee	 Kuidas elukaaslasega raha teemal rääkida? Vali rääkimiseks rahulik moment ning püüa end positiivselt ette häälestada. Väldi etteheitvaid vihjeid à la «Sa kunagi ei...» ja oma olukorra raskuse üle kurtmist, näiteks: «Mina pean alati...» Etteheitenoot jutus rikub teise tuju ega tekita aitamissoovi. Mehe tegematajätmiste loetlemine ja seniste valikute kritiseerimine mõjub solvava nina peale hõõrumisena. Selle asemel räägi talle, mida sa vajad. Sõnasta oma palved täpselt ja lühidalt. «Mul on raha üsna otsas. Kas sa saad sel kuul lasteaiamaksu ära maksta?» Üldsõnalised palved on liiga laialivalguvad, et teisel oleks võimalik su soovile vastu tulla. Lause: «Vaata ise ka siis vahel külmkappi, et mida poest vaja oleks!» ei ole hea algus. Ta võib ju vaadata, ent ei tea, mida sa soovid. Kui ta reageerib pahuralt, proovi aru saada, miks. On ta väsinud? Tülitsesite hiljuti? On tal momendil raha otsas? Tunne huvi tema enesetunde vastu ja püüa ka tema vaatenurka mõista. Räägi ühest teemast korraga, et partnerit mõtetega mitte üle ujutada. Esitatud palved võivad mõnikord esimese hooga vastumeelsust tekitada. Vahel võtab räägitu läbiseedimine natuke aega.