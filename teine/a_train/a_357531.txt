www.bioneer.ee	 Valgusfestival kutsub kõiki tallinlasi viima oma jõulupuud kogumiskohtadesse, et neid saaks kasutada tuleskulptuuride ehitamisel. Ära vii jõulukuuske prügikasti kõrvale, anna talle hoopis võimalus olla osake kunstiprojektist, sest nii hoiame kodulinna puhtana ja säästame loodust! Valgusfestivali korraldajate sõnul saab kogumispunkti toodud vana jõulukuuse eest Tallinn Kultuuripealinn 2011 suveniiri, millest on saamas kollektsionääride suur huviobjekt. Tähistatud kogumispunktid asuvad 6.- 8. jaanuarini Tallinnas Rotermanni kvartalis Ahtri tänava poolses parklas ja 6.-15. jaanuarini Mustamäel Sääse keskuse kõrval asuval haljasalal. Kuuskede kogumiseks on Rotermanni kvartalisse paigaldatud spetsiaalne konteiner, Mustamäel saab kuused paigutada 15. jaanuaril toimuva ülelinnalise kuuselõkke asemele, mis asub Sääse keskuse kõrval haljasalal. Mustamäe linnaosa valitsus viib kuused korteriühistute juurest tasuta ära, kui ühistu tellib vastava teenuse. Kogutud kuused lähevad kasutusse tuleskulptuuride ehitamisel. 2011. aastal toimunud Tuleskulptuuride Maailmameistrivõistlused näitasid, et huvi Tallinnas toimuva Tule ja Jää peo vastu on suur nii Eestis kui ka väljaspool. Väga positiivne tagasiside ürituse kohta tuli ka Eesti endi kunstnike seast, tänu millele otsustati seekord korraldada Eesti Tuleskulptuuride Meistrivõistlused. Muus osas jätkab 2012. aasta Tule ja Jää Pidu juba traditsiooniliseks saanud üritusi ja tegevusi. Tule ja Jää Peo raames toimuvad üritused: 15. jaanuaril kell 17.00 toimub Mustamäel, Sääse keskuse juures asuval haljasalal traditsiooniline ülelinnaline õpilastele ja tudengitele suunatud tuleskulptuuride ehitamise võistlus. Osalema oodatakse kuni 7 meeskonda ning võistlust saadavad erinevad ülesastumised. Ürituse ajal süüdatakse ka tavaks saanud kuuselõke linnas kogutud jõulupuudest. Üritus toimub Mustamäe 50. juubeli raames. 21. jaanuaril kell 17.00 toimuvad Tallinnas Shnelli tiigi juures Eesti Tuleskulptuuride Meistrivõistlused.