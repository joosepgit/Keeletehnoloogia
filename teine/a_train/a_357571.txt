arvamus.postimees.ee	 Aasta arvamusliider – Erkki Bahovski Eilsel Postimehe arvamusliidrite lõunal nimetas väljaanne ka traditsioonilise aasta arvamusliidri, tunnustuse ja Johann Voldemar Jannseni kuju pälvis seekord Erkki Bahovski. REKLAAM Postimehe peatoimetaja Merit Kopli sõnul väärib Bahovski skulptor Mati Karmini valmistatud Jannseni kuju oma asjatundlike, mitmekülgsete ja laiahaardeliste artiklite eest, millega ta on rikastanud Postimehe lehekülgi. «Ma kirjutan vähem, aga areenilt kaduda ei tahaks,» ütles pikka aega Postimehe välis- ja arvamustoimetuses töötanud Bahovski, kes teenib nüüd leiba Euroopa Komisjoni Eesti esinduse meedianõunikuna. «Lähtuvalt ametikohast ei saa ma nii tihti kirjutada ja võib-olla ma ka ei taha nii tihti kirjutada, sest kirjutatu väärtus devalveerub, kui liiga tihti kirjutada.» Bahovski sõnul ei ole arvamusliidri ülesanne edastada ainult häid mõtteid. «Mõnikord võib kirjutada ka valesti ja täiesti teadlikult valesti. Aga siis peab seda ka ütlema.» Tema sõnul on selle eesmärk vältida konnatiigistumist – et tekiks diskussioon ja debatt. «Kõige hullem on see, et inimesed ei tunne enam asjade vastu huvi. Siis tuleb neid aeg-ajalt raputada.» Bahovski väitel ei arva ükski hea kolumnist, et kõik inimesed peaks olema nõus sellega, mida ta kirjutab. «Partei ja valitsus tegid seda Nõukogude ajal, kui kõik olid kõigega nõus.»