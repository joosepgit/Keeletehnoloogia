www.bioneer.ee	 Patarei on ohtlik jääde, mida tekib pea igas kodus. Patareide koostisosad on mürgised ja kujutavad loodusesse sattudes või koju sahtlisse vedelema jäädes ja oksüdeerudes ohtu elukeskkonnale. Seepärast tuleb tühjad patareid viia selleks ette nähtud kohtadesse. Eestis taaskasutatakse vähem kui kümme protsenti patareidest, ülejäänud satuvad pärast tühjenemist prügimägedele, reostades põhjavett ja õhku. Kui palju patareisid loodusesse satub, ei ole täpselt teada, kuid Ragn-Sells leiab iga nädal sorteeritud plast-, paber- ja biolagunevate jäätmete hulgast umbes 200 liitri jagu patareisid. Patareisid on võimalik ümber töödelda, metalle uuesti kasutada ning mürgised kemikaalid uuesti ringlusesse võtta või vähemalt kahjutuks teha. Patareivahetuspäeval jagavad huvilistele praktilisi teadmisi ja nõu prügisorteerimise kohta Ragn-Sellsi ja Prügihundi esindajad. Kõik osalejad saavad praktilised kingitused prügisortimise hõlbustamiseks. Kasutatud patareisid võtavad vastu ka kõik patareisid müüvad asutused - bensiinijaamad, kauplused, kioskid jms ning jäätmejaamad, samuti nt riigiasutustes ja koolides asuvad patareide kogumispunktid.