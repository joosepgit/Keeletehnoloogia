www.naisteleht.ee	 Pea meeles, et magavale kassile hiir suhu ei jookse. Eelistad oodata, et keegi ise sind üles leiaks? Võimalik, et leiabki, ja võimalik, et ta ei oska otsida. Nii et haara julgelt ise ohjad. Kui sa kergesti vestlema ei kipu, vaata ringi ja ole lihtsalt inimestega koos. Suhtlemiseks või selle ettevalmistamiseks sobivad hästi ka liigutused: kui endale kohvi valad, vala ka kõrvalseisjale. Naerata kellelegi, kes samuti üksi seisab. Valikuline tähelepanu Juttu tegema minnes võib tekkida ärevus: äkki ta ei taha minuga suhelda? Tihti kiputakse ohtu nägema ka seal, kus seda tegelikult pole. Näiteks kui keegi pöörab selja, leitakse sellele negatiivne tõlgendus: «No näe, mul oli õigus – ta ei tahtnudki minuga rääkida!» Tegelikult võis kaaslane lihtsalt pöörduda, et jooki võtta või nina nuusata. Või kes teab, ehk kartis temagi vestelda? Öeldakse, et sisemine ilu on tähtsam kui välimine. Aga kui väline kest tekitab vastumeelsust, pole huvi sisemist ilu otsida. Niisiis jälgi, et su riided ja juuksed oleksid puhtad ning hambad enne seltskonda minekut pestud. Pikalt söömata olles võib hingeõhk ebameeldivaks muutuda. Mõtle, mida su välimus sinust teistele räägib. Kas kutsub või tõukab? Peolt lahkumine on sama tähtis kui seal olemine Kavatsesid vaikselt peolt haihtuda? Ära seda küll tee, sest kes teab, kellega sellest seltskonnast sa tulevikus taas kohtud. Jäta seltskonnaga viisakalt hüvasti. Suures seltskonnas nooguta vähemalt neilegi, kellega pikemalt rääkisid. Kui sulle meeldis nendega koos viibida, ütle seda. Vestlema minnes... Tunne huvi vestluskaaslaste tausta ja enesetunde vastu. Räägi veidi ka endast, see loob usalduslikkust. Jälgi, et sa end endast jutustama ei unustaks. Sobivad kõik hetkeolukorraga seotud teemad, näiteks koht, kuhu olete sattunud.