www.naisteleht.ee	 Elisele on suisa öeldud, et kui silmad kinni panna, siis ei teegi hästi vahet, kas ekraanil on tema või ema – hääletämbrid ja rääkimismaneer olevat niivõrd sarnased. Käivad jutud, et «Tere õhtust!» jätkab ka sügisel. Kui nõnda läheb, siis saab ehk läbi viia omamoodi testi: telekanaleid vahetades sattuda teisipäeval kell 20.05 ema Maire peale ETVs või tütar Elise peale Kanal 2s. Elis tegi sel suvel omamoodi ajalugu: juhtis debütandina korraga lausa kahte saadet! «Kõik juhtus kohutavalt ruttu. Ma sain ühe päeva jooksul ühel pool telemaja kokku Tuuliga (Tuuli Roosma, «Tere õhtust!» produtsent – toim) ja teisel pool maja Keniga (Ken Saan, «Sensitiivne Eesti» produtsent – toim).» Kummal on huvitavam saade? Ema hakkas tasapisi kahtlustama, et tütrel on üht-teist ta eest varjata, ja ühel päeval tuligi lõpuks see telefonikõne, mida Elis alustas väga dramaatiliselt: «Ma pean sulle midagi rääkima...» «Tal kohe on selline komme!» ütleb Maire. «Ma jõuan alati siis mõelda: nonii, nüüd ta kas hakkab mehele minema, ootab last või on saanud mõne telepakkumise, mis tähendab, et ta ei jõua enam olla «Meie» saate toimetaja. Mingisugused jubedad elumuutused. Kõige vähem ma tahaks, et peaksin hakkama «Meiele» uut toimetajat otsima.» Kui Elis üles tunnistas, et hakkab «Tere õhtust!» saatejuhiks («Sensitiivset Eestit» ei julgenud ta esialgu igaks juhuks mainida), prahvatas ema: «Einoh, kindlasti pannakse need saated veel ühele ajale kah! Mina lõpetan siis päeva pealt oma saate ära!» «No ta on selline emotsionaalne,» iseloomustab Elis ema. «Siis ta mõtleb päev otsa ja lõpuks teatab, et ikka ei lõpeta, sest tal tuli veel kümme head uut ideed.» Maire kirjeldus on pisut teistsugune: «Kõige rohkem maailmas kardan ennast korrata. Ja ma ei taha, et hakataks rääkima, et näe, noorel Aunastel on väga huvitavad saated, värsked ja originaalsed ideed, aga see ema, tema lihtsalt räägib midagi!» Omamoodi konkurentsi tekkides võttis Maire end kätte ja tegi uue hooaja «Meie» avasaate, mis läheb eetrisse 4. septembril ning mis räägib heategudest, nii liigutava, et see pani nutma kõik osalised, nii saatekülalised, operaatorid, režissööri kui tema enda! «See on võib-olla kõige emotsionaalsem saade, mis terve Eesti Televisiooni ajaloo jooksul on üldse tehtud!» ei varja Maire uhkustunnet. Emotsioonid kuubis! Aga aeg-ajalt tabavad Mairet masendushood ja talle tundub, et saade kukkus ikka kehvasti välja ja keegi seda vaadata ei taha! «Elis on selline väike kaine päästerõngas, kes siis jälle analüüsib ja ütleb, et tulevik on helge. Temal muidugi samasuguseid probleeme ei ole, temal on alati väga head saated!» Kui «Tere õhtust!» alustas, kostis pärast iga saate salvestuse lõppu teisel pool telefonitoru vaid Elise ohkeid ja ängi. «Kaks nädalat olin šokis ja masenduses. Iga päev nutsin Mareti õlal (sõbranna ja korterinaaber – toim)! Iga päev! Mõtlesin, kas see jääbki niimoodi... Aga siis läks järsku üle. Ei tea, mis asi see oli... Aga vaimselt olin sel perioodil kohutavalt kurnatud.» Elis jagab korterit sõbrannaga, tal pole veel kindlat elukaaslast. Jah, tal on poisssõpru, kord üks, siis teine, ja ta ütleb, et armumine on elu loomulik osa! Ja korra juba armunud, tutvustab Elis uut kallimat kindlasti ka emale. Kahtlemata pole see noormehele kerge katsumus. Maire ise ütleb, et teda ei maksa karta: kes korra temaga kohtunud, tõdeb, et kuulus Maire pole üldse hirmus inimene. Kirglik üheöösuhe Kreekas Armumise müstiline tunne meeldib ka Mairele. Mõni nädal tagasi šokeeris ta ajakirja «Naised» lugejaid avameelse kirjatükiga, kus kirjeldas oma kirglikku ööd Kreekas. Juhututvusest alanud romaani lõpus tegi Maire midagi sellist, mida oli seni ainult filmis näinud – kirjutas huulepulgaga peeglile oma telefoninumbri. Kui teised lugesid ahhetades Maire seiklustest ajakirjast, oli Elisele kõik juba teada. Ta oli ootamatult saanud emalt SMSi: «Nüüd on minuga kõik halvasti...» Kartes, et ema on murdnud käe või jala, haaras Elis telefoni. Teiselt poolt kostis Mairele iseloomuliku itsitamist: «Ma olen armunud! Mis sa siis arvasid?!» Tihemini kuuleb Elis ema armusuhtest alles siis, kui see on juba läbi. «Ega teda eriti huvita minu meesseiklused,» ütleb Maire. Maire on rahul, et ta elab üksi. Ameerikas veedetud viis aastat eksabikaasa Indrek Sahkiga tõestasid, et kooselu tähendab pidevaid kompromisse. Enne Indreku tulekut oli Maire aga üksindusest tüdinud. «Mingil hetkel lihtsalt tundus, et elu lõpuni on ikka liiga palju aega, et seda üksi veeta. Ja siis järsku oli olemas inimene, kes täitis selle kõige suurema tühimiku – üksinduse.» Ootamatu tähelapanuplahvatus 1999. aastal Ameerikasse sõitnud, jäi Eestis Maire ümber hõljuma müstiline aura ja hulk küsimusi. Tagaselja räägiti, et Maire on paksuks läinud ja tema elu alla käinud. «Jah, ma läksin paksuks. Lühikese ajaga võtsin juurde kümme kilo ja Indrek võttis 23. Aga see ei tulnud sellest, et mu elu oleks alla käinud. Indrek on lihtsalt suurepärane kokk ja me sõime õhtuti väga hilja.» Ehkki ajakirjanikud küsisid Maire kontakte Ameerikas nii Eliselt kui ka Tartus elavalt Maire emalt Heljult, ei jõudnud neist keegi Mairele kirja saatmiseni. Vahepeal tuli Maire kolmeks nädalaks Eestisse – ikka ei tundnud keegi tema vastu huvi. Kuni tagasilendamise hetkeni... Maire läks lennujaama koos abikaasa, ämma ja äiaga otse lahkumispidustustelt öösel kell pool neli. «Kus siis hakkasid järsku ühest nurgast välklambid «tulistama»! Seal oli ka fotograaf, kelle mina omal ajal olin Kroonikasse tööle võtnud! Ma karjatasin: «Väino, ma tapan su!» ja samas kartsin, et ta paneb selle lause pildiallkirjaks. Ei pannud.» Mõeldes oma kireva eraelu peale, tunneb Maire kergendust, et Elis pole astumas sama rada. «Mul on hea meel, et ta jätab mõned vead tegemata. 40. eluaastaks olin mina kaks korda abielus olnud ja käisin iga päev peol! Mõnes mõttes võiks öelda, et Elise elus on mõned ärevaks tegevad noodid, aga mul on hea meel, et ta elab endale, mitte teistele. Las ta ootab perega täpselt nii kaua, kui vaja on. Kui ta ühel hetkel tunneb, et on valmis emaks saama, siis peab midagi ette võtma, mis aga ei tähenda, et peaks ilmtingimata mehele minema.» Peaasi, et tütar oleks õnnelik, et ta ei teeskleks õnnelik olemist. Ja Elis ütleb, ära muretse, ma olengi õnnelik!