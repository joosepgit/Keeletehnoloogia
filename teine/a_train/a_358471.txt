www.naisteleht.ee	 TEEMAD Betoonploki alla jäänud Madis unistab sporditegemisest 17. August 2007 - 17:29 | helen Koolis neljadele-viitele õppiv Madis on otsustanud tulevikus arvutispetsialistiks saada.: F: Stanislav Moškov Madis Margi esimene koolipäev kolmandas klassis 2001. aastal võttis traagilise pöörde – talle langes ehitusplatsil peale betoonplokk. Tasapisi on Madis õppinud ratastoolita hakkama saama, ent saalihoki või ratastoolikarate harrastamine on veel ainult unistus. «Läksime teiste lastega ehitusplatsile mängima ja betoon kukkus mulle peale,» jutustab Madis (15) talle saatuslikust saanud päevast. «Seljas oli ikka väga valus.» Kuigi õnnetus on Madisel selgelt meeles, ei taha napi jutuga poiss sellest eriti rääkida. Ema Helle, kes tragöödia hetkel oli hoopis oma ema sünnipäeval, teab teistelt kuuldu kaudu rääkida, et keegi lastest oli betoonpaneelil turninud, see oli kõikuma hakanud ja lõpuks Madise nagu konna kõhuli enese alla surunud. «Kui mulle helistati, oli Madis juba haiglas, ja kui kohale jõudsin, tuli Tallinnast kiirabi,» meenutab ema. Õnnetuses murdusid poisi seljalüli ja jalad. Kõigepealt aga tuli opereerida kõhuõõne elundeid, sest need olid rindkere vahele kinni pressitud. Kolm päeva hiljem võeti ette selg. Lõikusest taastuva Madise selga toetas korsett ja jalgadele muretseti ortoosid – tugevamale jalale lühem, teisele pikem. Altpoolt põlve ei tunne Madis oma jalgu siiani, samuti on tundetu tema keha keskpaik, mistõttu tuleb tal kanda põiekateetrit. Liigub Madis praegu põhiliselt karkude, tugiraami ja ema abil. «Alguses arvasime, et ta ei hakkagi liikuma,» tunnistab ema, kes poja jalgu ise liigutama hakkas ja teda põlvede peal seisma ergutas. «Vahel on teised puuetega laste emad mulle öelnud, et sellest, kui su laps haigena sünnib, on veel hullem see, kui ta alguses on terve ja siis midagi juhtub.» Kaasõpilased aitavad koolis treppidest liikuda Koolist ei puudunud Madis rohkem kui ühe veerandi, siis liitus ta oma klassikaaslastega taas. Alguses saatis poissi koolis abiline. Kuni kaal lubas, tassis ema poega süles. Vahel võttis poisi sülle ka klassijuhataja. Nüüd on Madis emaga ühepikkune ja koos liikudes väsib ema teinekord rohkem kui poiss ise. Kodus suudab Madis käia kargu ja ema abiga ning arstid usuvad, et tulevikus peaks ta saama kahe kargu abil iseseisvamalt hakkama. Kooliruumides liigub Madis raamile toetudes, treppidest üles-alla aitavad teda kaasõpilased. Kuid mitte kõik lapsed ei ole viga saanud poisi suhtes sõbralikud olnud. Pärast õnnetust käisid klassikaaslased Madist haiglas vaatamas ja joonistasid pilte, kuid kooli naastes pidi ta kuulma ka pilkamist. «Alguses ikka narriti, nüüd enam mitte. Selline vanus oli,» arvab Madis ise. Naudib ATV-sõitu Ema on pisut mures, et teismeikka jõudnud pojal võivad tekkida suhtlemisprobleemid: 15aastasena ainult ema seltskonnas liikuda ju enam eriti ei sobi, aga tervete eakaaslaste suhtes on poiss üsna suletud ja häbelik. Sarnase saatusega noori läheduses paraku ei ela, nendega kohtub Madis vaid üle-eestilistes laagrites. Elukoht on takistuseks ka Madise teiste unistuste täitumisele: mängida saalihokit, lasta vibu ja harrastada ratastoolikarated. Pärnu ja Tallinna lastelt on ta neist kuulnud, aga Rakvere selliseid võimalusi kahjuks ei paku. Ka ujumine jäi katki, sest sellest vanusest, mil ema poja naiste riietusruumi kaasa võtta sai, on Madis välja kasvanud. Rõõmu tunneb Madis vanemate vendade kingitud ATVst. Koguni sedavõrd ohjeldamatut rõõmu, et ühe ulja sõidu tagajärjel on tal jalg praegu lahases. Üksi kodus olles on Madise peamiseks kaaslaseks mõistagi arvuti, mille kaudu ta suhtleb inimestega maailma eri otstes. Inglise keel on tal juba hästi suus ja IT-mehe elukutse tulevikuks samuti välja valitud.