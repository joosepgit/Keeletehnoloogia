www.advent.ee	 Aga me ei taha, et teil, vennad, oleks teadmata nende järg, kes on läinud magama, et teiegi ei läheks nõnda kurvaks nagu teised, kellel ei ole lootust. 1Te 4,13 Neile, kes kurvastavad, tahan meenutada lootust ülestõusmise hommikust. Vesi, mille maitse tundub teile kibe nagu veel Maaras, mida iisraellased pidid jooma – selle teeb magusaks Jeesuse armastus. Jumalal on palsamit iga haava jaoks. Gileadis on vaik ja seal on ka Ravija. Just katsumuse ajal peaks Pühakirja uurima innukamalt kui tavaliselt. Otsi Issanda tarkust igas olukorras. Igas katsumuses otsi abi Jeesuselt, et Ta näitaks teed, siis avanevad su silmad nägema päästevahendeid, mis on kirjas Jumala Sõnas. Sel juhul ei leia vaenlane võimalust viia sind leina ja kahtlusteni, vaid sul on usk, lootus ja julgus Issandas. Püha Vaim annab sulle selged silmad nägemaks iga õnnistust, mis on ravimiks kurbuse vastu. See kaotab su huultelt kõik kibedad piisad, mis asenduvad Jeesuse armastusega. Kaebamise asemel mõistad, et Jeesuse arm ja armastus asendavad kurbuse rahuliku ja püha rõõmuga. Enne oma surma ütles meie vanim poeg Harry: “Valudega voodis olla on tõeline rõõm, kui sinu kõrval on Jeesus.” Kui me peame jooma mõrudat vett, pöörakem oma mõtted selle maitselt kallite ja kirgaste asjade peale. Katsumustes annab arm inimhingele kindlust. Kui seisame surivoodi ääres ja näeme, kuidas kristlane talub kannatusi enne surmaorgu minekut, saame me jõudu.  Ja me ei eksi ega komista hingi Jeesuse juurde juhtides.2SM273,274