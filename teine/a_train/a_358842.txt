www.naisteleht.ee	 TEEMAD Miks on noorel inimesel vanad luud? 2. November 2007 - 3:55 | naisteleht Eve Kallaste igapäevases toidus on nüüd piim tähtsal kohal. Tema luud lihtsalt vajavad seda: F: Kalev Lilleorg Kui inimesed saaksid heita pilgu oma luudele, võib nii mõnigi noor ehmatada, et tema luustik näeb välja nagu raugal. Saate «Tere õhtust!» juht Eve Kallaste sai šokeeriva diagnoosi, et tal on luudehõrenemine ehk osteoporoos, ühel salvestusel. «Enne osteoporoosipäeva kutsusime saatesse reumatoloogi, kes mõõtis saatejuhtide luutihedust,» jutustab ta, «ning siis see selgus – mu luud on nagu 70aastasel vanaproual!» Ta viskab veel nalja, et välimuselt soovib ta paista 25, kuigi on 32, aga küllap on oma tõde ka luudest mõõdetud vanusel. Karm diagnoos pani muretsema Tõsinedes nendib Kallaste, et osteoporoos hiilib ligi märkamatult. «Mul ei valuta kuskilt ja haigustele omast jõuetusetunnet ka pole,» selgitab ta. Seni pidas Kallaste hõrenevaid luid rohkem vanemate inimeste mureks ja mahitas kogu aeg oma vanaema, kel on tihti luumurrud, minema luutihedust kontrollima. «Aga ma polnud kunagi selle peale tulnud, et võin ka ise sellest tõvest ohustatud olla!» Kui tõde selgus, hakkas Kallaste tarvitama kaltsiumit ja D-vitamiini. «Oleksin pidanud seda tegema juba aastaid tagasi, kui sündis esimene laps,» teab ta nüüd. Kallaste kaks viimast last sündisid küllalt väikese vahega ja ta toitis mõlemat rinnaga. Lapsed said vajalikud ained ema organismist, kuid enda tervise jättis ta hooletusse. «Mul olid küll kaltsiumitabletid olemas, kuid ma lihtsalt ei viitsinud neid võtta. Tundsin end niigi hästi,» tunnistab ta ja lisab, et tema puhul võib tegu olla ka pärilikkusega. Enda eest peab hoolitsema Kuna tavapärast osteoporoosi ravi ei alustata enne 55. eluaastat, tuleb Kallastel senikaua võtta käsimüügis pakutavaid kaltsiumitablette ja kalaõli. «Loodan, et kui edaspidi korralikult toitun ja toidulisandeid tarvitan, siis ehk ei vajagi ma 55selt enam ravi,» ütleb ta optimistlikult. Noortele emadele paneb ta aga südamele, et kaltsiumi võtmine on raseduse ja rinnaga toitmise ajal väga oluline. Perearst Ingrid Alt ütleb, et luude hõ renemine on kui vaikne epideemia, mida ei avastata enne, kui väikese trauma järel on tekkinud haprusmurrud. «Haigus ei põhjusta kaebusi, mistõttu polegi võimalik seda luude tihedust mõõtmata diagnoosida,» selgitab ta. Ometi on mõned ohumärgid, mis võivad haigusele viidata. Selleks võiks igaüks läbi teha ühe minuti osteoporoosi testi ja ohu korral pöörduda kohe oma perearsti poole. Põhjendatud kahtluse korral suunab perearst patsiendi luutiheduse kontrolli. Aldi ütlust mööda saab luude hõrenemist ennetada ja juba tekkinud haigusnähte vähendada, varustades organismi piisava koguse kaltsiumiga ja olles füüsiliselt aktiivne. 1 minuti osteoporoositest Kas teie emal või isal on olnud reieluukaelamurd väikese trauma või kukkumise tagajärjel? Kas teil endal on olnud väikese trauma tagajärjel luumurd? Kas olete tarvitanud glükokortikoidhormooni tablette (Prednisoloni, Medroli) üle kolme kuu? Kas olete lühemaks jäänud rohkem kui kolm sentimeetrit, võrreldes nooruses mõõdetuga?