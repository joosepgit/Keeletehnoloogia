www.naisteleht.ee	 Koju loetud päevadeks Suusameistri ameti tõttu veedab Urmas aastavahetuse kodunt kaugel: teist aastat järjest toimuv Tour de Ski ei halasta sportlastele ka ajal, mil teised pidu peavad. MK-etappide vahel Urmas siiski pääseb mõneks päevaks koju. Möödunud aastal, mil ta pikemalt eemal oli, kippus Vibeke teda juba võõrastama. Ehkki mees on kaugel, Pille mahti igavust tunda ei leia. «Päevad kaovad hämmastava kiirusega. Nagu ei olekski midagi teinud – ups, ja päev läbi jälle,» räägib ta. «Fredi on nii rahulik laps. Tahab ainult süüa, magada ja vahepeal võimelda. Vibeke oli samasugune.» Väikese vahega sündinud lapsi kantseldada pole Pille arvates kuigi keeruline, ehkki vahel kipub juhtuma, et Vibeke ehk Vips tahaks just siis voodi peal hüpata, kui ema poega toidab. Tahab venda kallistada ja sülle võtta. «Paras paar!» kiidab Urmas. Kui Fredist oli ammu teada, et tulekul on poisslaps, siis Vibeke siivsa tütarlapsena hoidis oma sugu sünnini saladuses. Ja ega vanematel eelistust olnudki. Laps oli juba sündinud ja puhtakski pestud, sünd videosse võetud ja esimesed härduspisarad valatud, kui Urmas taipas küsida: «Oi, aga kes meil siis sündis?» Ta rõhutab, et kõige olulisem on laste tervis. «Kõige hullem, kui lapsel midagi viga on... Ärme räägime parem!» Oma põneva nime sai Vibeke Norrast – suusatamise sünnimaalt, kus Pille aastaid õppis ja töötas. Isa tunneb rõõmu, et mõlemad lapsed saavad sünnipäeva pidada suvel. «Neil on lõpp mõnus! Mina olen sügisel sündinud ja kõik mu sünnipäevad möödusid kusagil spordilaagris.» Poeg Franz käib lapsehoidjaks Urmase teine pere peab täieõiguslikuks liikmeks ka tema poega Franzi esimesest abielust tippsuusataja Jelena Välbega. 20aastane Franz, kes õpib nüüd Moskva ülikoolis avalikku haldust, on veetnud kõik suved isa juures ja on väiksematele superlapsehoidja. «Uskumatu lugu jah, et Franz juba nii suur on,» muigab Urmas. Sporti tegi Franz viimati tõsisemalt aastal 1998 – vahetult enne ema juurde Venemaale kolimist. Siis oli ta omavanuste suusatajate hulgas Eesti neljas. «Ta on väga andekas! Haarab kõike lennult, aga nähtavasti pole Venemaal piisavalt tingimusi,» tõdeb Pille. Ka Urmas ütleb, et Franzul oleks vastupidavusaladel kõvasti perspektiivi. «Sõidame koos ratast kaks tundi. Pole probleemi!» Kooli läks Franz Eestis ja ema juurde Venemaale kolis alles siis, kui Jelena spordiga lõpetas. «Ta oli sünnist saati ümber maailma pendeldanud, aga venekeelses koolis nullist alata oli tal raske – kirjapilt ja kõik oli teine,» meenutab Urmas. «Talle võeti eraõpetaja, et ta järjele aidata.» Vaatamata Eestist eemal viibimisele, räägib Franz oma isakeelt väga hästi. Jelenaga ei ole Urmasel iial üles kerkinud teemat «Nägemist, ma ei taha sind kunagi näha!». Juba poja pärast suhtlevad nad telefonitsi sagedasti. «Elus juhtub igasuguseid asju. Tuleb leida lahendus ja mitte räusata!» ütleb Urmas. «Elu lõpuni viha kanda on täiesti mõttetu, selle all kannatab kõige rohkem laps.»