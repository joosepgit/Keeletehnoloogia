www.bioneer.ee	 Ühel päeval, 36 aastat tagasi, hakkas Nek Chand puhastama väikest džunglilapikest, et teha endale aiamaa. Ta oli lihtne transpordiametnik Põhja-India Chandigarh linnas. Puhastustööde käigus ehitas mees maalapile leitud kividest aia ümber ja hakkas sinna aeda leitud käepärastest materjalidest (kivid, talrikud, klaas jne) müüre ja skulptuure tegema. Järk-järgult Chandi looming arenes ja kasvas. Nüüdseks on valminud juba sadakond kuju, mis hõlmavad üsna suure maa-ala ja on paigutatud rühmade kaupa. Nek Chand töötas skulptuuride ja aia kallal salaja teise töö kõrvalt ning seda peamiselt öösiti, sest kunstnik kartis ametivõimude reaktsiooni. Sellegipoolest ühel päeval Chandi tööd avastati. Kuna park oli rajatud ebaseaduslikult, oli oodata lammutamist. Tulemus oli aga hoopis vastupidine – Nek Chandile määrati ametlik palk, et ta saaks kogu aeg oma kujudega tegeleda. Nüüdseks on kujudega kaetud juba üle 20 aakri maad (aaker on 4046 m²). Aeda on planeeritud ka suured majad ja ning voolav vesi. Kivide Aed on leidnud tunnustust üle terve maailma ja seda nimetatakse ka tänapäevaseks imeks. Aeda külastab iga päev vähemalt 5000 inimest.