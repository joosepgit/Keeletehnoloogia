www.naisteleht.ee	 TEEMAD Olaf Suuder: Üks suhe sai läbi, teine jääb kestma 4. Aprill 2008 - 12:50 | naisteleht Kuigi Olaf Suuderi imagoga käivad hästi kokku motikad, ralli ja lõbus uudisteankru töö, ütleb ta, et hindab üha enam pererõõme: F: Kalev Lilleorg «Reporteri» uudisteankur Olaf Suuder jätab ekraanil muretu poissmehe mulje. Tegelikult pole ta seda mitte: üheksa aastat tagasi purunes tema esimene pikk suhe, nüüd jagab Olaf elu teise kaaslase Mirjaga . Mehe suurimad silmarõõmud on aga kümneaastane tütar ja kolmene poeg Kristjan . Olaf (35) on filosoofitüüpi mõtlik ja tagasihoidlik mees. Intervjuusid ta anda ei armasta: mitte sellepärast, et end liiga staariks peaks, vaid seetõttu, et see paneb teda liialt endasse vaatama ja nõuab põhjalikumat analüüsi, ütleb ta. Oma eraelust räägib Olaf avalikult üldse esimest korda. Tugev side mõlema lapsega Olaf, Mirja (33) ja nende poeg, jaanipäeva paiku nelja-aastaseks saav Kristjan elavad Saku lähistel. Poeg on isa sõnul lüürilise iseloomu ja arenenud fantaasiaga. «Need jutud, mis ta räägib, on ikka üsna ulmelised. Küllap saab ta fantaasiatele ainest muinasjuttudest, mida talle väga meeldib kuulata.» Tõeline rikkumata maalaps, leiab Olaf. Seda suurem on isa mure, et lasteaiast võivad Kristjanile külge hakata uued ja ootamatud kombed – juba ongi poiss isa meelest palju täiskasvanulikumaks muutunud. Nagu ühele «täiskasvanule» kohane, käib ka Kristjan «tööl» – seda küll issiga koos. Kui Olaf on eetris, istub Kristjan režiipuldis ja uurib, mida isa teeb. Ka televiisorist meeldib talle isa vaadata. «Vahel ta ikka naljatab, et tema mängib emaga kodus, aga isa mängib «Kelgukoertes»,» naerab Olaf ja ütleb, et tegelikult on Kristjan rohkem emmekas. See aga olevat igati normaalne: pojad ongi lähedasemad emadega, täpselt nagu isad tütardega. Kümneaastase tütrega esimesest kooselust on Olafil samuti hea side. Isa ja tütar suhtlevad telefonitsi, Sonja käib oma poolvenda vaatamas ja tähtpäevadel saadakse alati kokku. «Varsti sõidame tütrega Pariisi klassiekskursioonile. Kujutage ette, mis ajad! Kui mina olin Sonja-vanune, läksime ekskursioonile Raadi parki, nüüd minnakse nädalaks Pariisi,» imestab Olaf ehtisalikult. Minevikust on õppinud Vaatamata sellele, et tütar pidi üsna õrnas eas elama üle ema ja isa lahkumineku, teab Olaf, et südant liigselt valutada pole mõtet. «Kui oled lahku läinud, pole mõtet püüda seda oma südametunnistuse hinnaga kompenseerida. Ega kvantiteet pole tähtis, vaid kvaliteet – see, et asjadest räägitakse, koos ollakse ja side säilitatakse. Minul on see õnneks oma tütrega säilinud,» on ta õnnelik. Miks suhe tütre ema Ingridiga vastu ei pidanud, sellele on Olafil selgitus olemas. «Saime Ingridiga juba ülikooli ajal hästi noortena kokku ja statistika näitab, et väga vähesed ülikooli ajal moodustunud paarid jäävad elu lõpuni kokku. See oli nagu paratamatus,» arutleb ta ühelt poolt. Rahulolematust süvendas Olafis ka üks olmeline tõik: paar elas kesklinna korteris ja sealne ruumikitsikus lausa ahistas meest. «Ma olen muidu vähenõudlik, aga ruumi peab mul olema ning sestap eelistan elada majas ja rahulikus kohas.» Nii tekkisidki kiusatused, mida hästi toimivas suhtes ei tohiks tekkida. Takkajärgi võib Olaf öelda, et armastust ei saa kellegi käest nõuda, vaid see on ikka inimeses endas. «Kui see armastus ära tunda, jääb ka igasugu kiusatusi vähemaks,» räägib ta oma suhtefilosoofiast. «Mõelda vaid, et maailmas on üle kuue miljardi inimese, kellest pea pooled on naised. Ega mina jõua kõiki naisi kohata, et seda ainsat ja õiget trehvata. Ikka ise pead olema õige!» Hetkel, ütleb Olaf, on ta väga õnnelik inimene. «Elu on nagunii pidevas muutumises ning kõik ei saa olla kogu aeg balansis. Aga oluline on see, et oled terve, sul on tore pere ning hea töö. Mul on see kõik hetkel olemas.» Anna-Maria Veidemann