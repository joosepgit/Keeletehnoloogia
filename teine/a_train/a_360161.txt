www.bioneer.ee	 Kaua sa ikka kirud, et millal ükskord võtta oma elus ette muutused ning teha kannapööre? Praegusel aasta lõpu ajal on sul selleks hea võimalus ja aeg, et alustada uut aastat uue hooga. Olgu selleks siis mõnest pahest loobumine, mehe mahajätmine, dieedi alustamine või oma õnnevalemi otsimine. Seekord saa end täpselt rannahooaja alguseks vormi! Ära luba endale mõttetusi a la "pärast pidustusi hakkan dieeti pidama" või "las ma valmistan end selleks ette". Säästad oma närve ja pettud vähem. Pärast meeletuid söömaorgiaid on veelgi raskem alustada. Pigem hoia end juba vanaaastaõhtu pidulikul söömaajal tagasi ja kujuta ette saledat keha mererannas päevitamas. Dieedi puhul polegi mõtet anda lubadusi, vaid hakata asjaga lihtsalt kohe pihta! Jäta maha mees, kes sind ei armasta! Kui arutad juba selle üle, kus läheb armastuse ja harjumuse piir, siis on lahkuminekuks õige aeg. Ehk tuleks astuda see valus samm ja taas kord vallalise elu proovida, olla sõltumatu. Mahajätmine võib küll kujuneda üsna raskeks, kui on oldud aastaid koos ja raske uue eluga harjuda, kuid tõelise armastuse puudumisel ja rutiini tekkimisel võib uskuda, et sa seda hiljem ei kahetse. Internetist sa oma elu eesmärki ei leia! Kaua võib arvuti taga istuda ja teisi kommenteerida, kadestada või parastada inimestele antud välimust? Selle asemel, et foorumitest elu uurida, helista oma tuttavatele, lepi kokku kohtumised, käi väljas. Ära säti end kauniks piltide tegemiseks, mida internetti üles riputada, vaid kogu "seitsmeid" ja "kümneid" ka päriselus, reaalsete komplimentidena oma isiksusele. Saavuta sõltumatus! Kas oled tüdinenud teisi inimesi palumast ja ootamast? Tunnista, kui äärmiselt tüütu on helistada läbi kõik sõbrad, et leida mõnd heasüdamlikku, kes sind rongile saaks viia või kes raatsiks sulle videokaamerat laenata. Hakka nüüdsest iseseisvaks! Mine autokooli ja tee omale load, osta auto, muretse parema palgaga töökoht, et saaksid endale osta tarvilikud asjad, mida tuleb tihti tuttavatelt laenata. Muuda oma imagot! Kas kuulud ka nende sekka, kel on olnud pea eluaeg pikad ühtlased juuksed ning kes tänaval sulandub halli massi? Tuttavad tunnevad su alati ära, sest oled olnud muutumatu. Kindlasti ahvatleb sind mõte totaalselt muutuda - osta uus garderoob ja juuksed maha lõigata ning ära värvida. Kasuta peale ripsmetuši ka muid jumestustooteid. Ära põe, vaid ela! Elu on niigi lühike, seega kasuta seda maksimaalselt ning helista juba täna oma juuksurile. Loobu lohutustegevusest! Arvad, et šoppamine või õhtune rasvapolstrit suurendav šokolaad lahendab kõik su mured? Eksid. Tuntud lohutustegevused nagu söömine ja alkoholi pruukimine ainult suretavad su ajutegevuse veelgi rohkem välja. Hiljem on aga veel tarvis nendegi probleemidega tegeleda, alla võtta või sõltuvusest vabaneda. Mõtle rahulikult oma probleemi üle ja selgita põhjused - ehk on need lihtsalt lahendatavad ja tarvis on vaid väikeseid samme või muudatusi. Pole mõtet langeda stressi väikeste tagasilöökide tõttu. Jäta maha kõik halb! Suitsetada? Milleks küll! Esialgu võib tubaka mahajätmine suhteliselt võimatuna näida, kuid kõik sõltub sinu enese mõtlemisest. Kui ei suuda üksi omal jõul hakkama saada, kutsu appi kallim või hea sõber, kes ei lase sul eesmärgist kõrvale kalduda. Samuti leidub apteegis kõiksugu vahendeid, millega oma nikotiinivajadusi rahuldada. Pole ju tore haiseda suitsu järele, peita koniga kõrvetatud varrukat või köhatada pidevalt oma häält puhtaks. Mõtle selle põhjuse peale, miks üldse alustasid suitsetamist. Leia oma õnne valem! Unusta ära kõik teod, mida siiani oled teinud teiste õnne nimel. Kuid kui just teiste õnn teeb ka sind õnnelikuks, siis jätka samas vaimus. Uut eluperioodi alustades tee endale selgeks, mis teeb just sind õnnelikuks, mis on sinu elu kirg. Tegutse selle nimel, et leiaksid oma elu mõtte ja õnne; jäta maha kõik, mis ei puuduta otseselt sind. Investeeri oma elukvaliteeti, tee õiged valikud. Mõtle, kas sind teeb õnnelikuks unustamatu mälestus reisist või 3 paari uusi saapaid ja pükse.