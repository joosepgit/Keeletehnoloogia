www.naisteleht.ee	 «Ma pole sattunud maale, kus elavad ainult halvad inimesed,» ütleb palju maid läbi käinud alpinist Alar Sikk. Alpinismi võlu peitubki tema sõnul maailma nägemises – mäetippude vallutamine on ainult kirss tordil.: F: Aldo Luud Vaatamata kevadel üleelatud insuldile, läheb Eesti tuntuim alpinist Alar Sikk (44) järgmisel neljapäeval Gruusiasse Kazbeki mäele. «Ma ikka konsulteerin arstidega, ei ole see asi nii hull,» rahustab mees kõiki, kes muretsevad, ega ta tervisele liiga tee. Miks Kazbekile lähed? See on Alar Siku matkaklubi reis. Ma ise olen Kazbekil käinud juba mitu korda. Grupis on seitse inimest, enamusele neist on see esimene mägi. Mina olen giidiks. Sõbra, kes on üks Gruusia paremaid giide, võtan kaasa abigiidiks. Sa ei lähe sinna kamraadidega, kellega oled juba mitu mäge teinud. Kas vastutus hirmu ei tekita? Jah, vastutus on suur. Ma pööran turvalisusele päris suurt tähelepanu — mind on isegi süüdistatud, et olen liiga ettevaatlik. Mägedes aga võib kõik väga kiiresti muutuda. Selge see, et kaheksatuhandest mäge ma sellise grupiga ei tee, sinna lähen ikka kogenud sõpradega. Ega elu esimese mäena ei tee ilmselt keegi 8000meetrist mäge? Noh, maailmas on näiteid varnast võtta. Kui Everestil olin, oli seal üks poolakas. Üksinda. Tema valis oma esimeseks mäeks Everesti. Ütles, et teised mäed ei ole tema jaoks mäed. Sinna ta jäigi, kaks kuud hiljem leiti ta surnukeha. Nii et ääretult rumal tegu on valida oma esimeseks mäeks Everest. Nõukogude ajal oli alpinism selles mõttes paigas, et enne 7000meetrisele mäele minekut pidi sul 15 aastat kogemust olema. Ja tänu sellele juhtus ka vähe õnnetusi. Praegu on nii, et kellel on pappi, see läheb.