www.naisteleht.ee	 Välja paistab halluks valgus nii, et suur varvas hakkab väljapoole kõverduma, tekitades oma põhiliigese piirkonda inetu ja moondunud muhu. Tüüpilised on ka pöialuu otsa ilmuvad punetavad ja kergelt paistes kühmud. Meditsiiniliselt lahtiseletatuna langeb suurele varbale pidevalt üleliigne koormus, mille tagajärjel tekib limapauna põletik ja varba sisepinnale kasvab luuvohand. Haigus võib olla pärilik Haiguse ilminguid on raske mitte märgata. «Põhiline on valu, eriti jalatsite kandmisel. See tekib esimese pöialuu otsas liigse surve tõttu,» selgitab Tartu ülikooli kliinikumi ortopeedia eriala viienda aasta arst-resident Eiki Strauss. Valu võib olla seotud kindlat tüüpi jalanõude või liikumisega ja seda tuleks inimesel kindlasti jälgida. Pöianukkide moondumist soodustab paljudel naistel pöia ristivõlvi lamenemine, mida põhjustavad kitsaste ja kõrgete kontsadega kingade sage ning pikaajaline kandmine. Viimase aja tähelepanekud näitavad, et oma osa on ka pärilikkusel. Suure varba kõverdumine on Straussi sõnul pöördumatu protsess, kuid õnneks on võimalik seda veidi piirata.