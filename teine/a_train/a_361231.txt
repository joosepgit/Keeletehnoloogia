arvamus.postimees.ee	 Janar Ala: John Cage Õllesummeril Teada on, et Õllesummeri tänavune peaesineja The Cranberries jättis üritusele tulemata. Summeri toimkond pidas küll läbirääkimisi võimalike asendusartistidega, kuid praeguseni pole need vilja kandnud. On võimalus, et lava jääb tühjaks. REKLAAM Tühjaks jäänud lava iseenesest peidab endas ehk suurejoonelisemat ideed, kui ükski Cranberries või mõni asendaja seda on. Nimelt võiks Õllesummer teha kummarduse 20. sajandi ühele kesksemale heliloojale ja muusikateoreetikule John Cage’ile, kelle kunagine kontseptualistliku muusika manifest pealkirjaga «4.33» tähendas seda, et kontserdi asemel pakuti publikule mainitud aja jooksul vaikust, toimus eimiski. Kuna Õllesummeri-laadsed üritused hiilgavad muu hulgas ka sooviga rekordeid purustada, à la kes sõi ära kõige suurema vorsti või kes tõstis pea kohale kõige raskema õlletünni, siis annaks tühi lava võimaluse püstitada omalaadne rekord Cage’i «4.33» esitamisel. «Kõige suurem nõutult nihelevate inimeste hulk «4.33» ettekandel maailmas», võiks kõlada see võimalik ajalehepealkiri uuest ja suurest kultuuriuudisest, kuidas kõrgkultuur on ulatanud käe massikultuurile.