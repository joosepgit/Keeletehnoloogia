arvamus.postimees.ee	 Peep Pahv: kohustuslik meditsiiniuuring Neljapäeva hilisõhtul sündis üks otsus, mis annab Eesti korvpalliliigades pallivatele mängijatele selge signaali - tehke platsil mida heaks arvate, ranget karistust pole nagunii karta. Piisab vaid sellest kui ütled, et patustasid tahtmatult. REKLAAM Möödunud laupäeval sai inetu liigutusega hakkama Kalev/Cramo üks liidreid Nate Fox, kes tegi kohtuniku suunas jalalöögi ning riivas õigusemõistja tagumikku. Eksib see, kes arvab, et sellele järgnes suur rahatrahv või pikk mängukeeld. Kaugel sellest, Fox peab taskust loovutama tema jaoks kommirahaga võrduvad 3 000 krooni ja jätma vahele ühe mängu. Isegi kui meistriliiga juhtkond ei julgenud staarmängijat suuremalt trahvida või teda pikemaks ajaks platsilt kõrvale jätta, tulnuks karistusele lisada veel üks punkt - kohustuslik visiit tohtrite juurde, kontrollimaks, miks jalg mehe enda soovidest sõltumatult teiste suunas vibutavaid liigutusi teeb. Nii Fox ju väitis... Fox pole siiski tänavu ainuke patustaja ning seejuures kergelt pääseja. Detsembris kohtuniku palliga visanud Rocki tagameest Girogi Tsintsadzet karistati vaid kerge rahatrahviga. Mida muud sellest järeldada, kui seda, et liigne leebus tekitab teisteski karistamatuse tunde.