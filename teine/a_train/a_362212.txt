www.bioneer.ee	 Eesti üleminek paberivabale asjaajamisele pälvis Euroopa e-valitsemise parima praktika projekti tiitli, teatas Riigi Infosüsteemide Arenduskeskus (RIA). Euroopa Komisjon korraldas 19.-20. novembril toimuva viienda e-valitsuse ministrite nõupidamise ja konverentsi raames konkursi Euroopa Liidu e-valitsuse strateegia elluviimist enim toetavate projektide väljaselgitamiseks. Parima praktika tiitliga pärjati Riigikantselei esitatud paberivaba dokumendivahetuse projekt. Paberivaba dokumendivahetuse projekti algatasid Riigikantselei ja Riigi Infosüsteemide Arenduskeskus (RIA) 2005. aastal, et tagada avaliku sektori üleminek paberivabale asjaajamisele. Projekti tehnoloogilise toena lõi RIA 2006. aastal dokumentide elektroonilise vahetamise infosüsteemi – dokumendivahetuskeskuse. 2007. aasta sügisel tegi Vabariigi Valitsus kõigile valitsusasutustele ülesandeks minna Riigikantselei juhtimisel üle paberivabale asjaajamisele. Tänaseks on elektroonilise dokumendivahetusega ühinenud juba ligikaudu 500 asutust, sealhulgas kõik ministeeriumid, maavalitsused ja pea kõik ametid ning inspektsioonid.