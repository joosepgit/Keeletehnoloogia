arvamus.postimees.ee	 Peep Pahv: täname rumalat sportlast Eesti Antidopingu Agentuur ja Eesti Kergejõustikuliit on ära teeninud sügava kummarduse. REKLAAM Tänu neile on kõikide patuste mõtetega sportlaste hirmuunenäod saanud reaalsuseks ning vaevalt leidub enam palju neid amatöörsportlasi, kes julgeksid oma marginaalse rekordi parandamise või Eesti meistrivõistluste medali võitmise nimel keelatud ainetega mängida. Ilmselt tuleb suur tänu öelda ka Žanna Vladimirovale, 27-aastasele Narva õmblusvabrikus töötavale naisele. Te küsite, miks? Aga just sellepärast, et temast sai ülejäänud sportlastele elav õppematerjal. Eesti naiste sprindi esikümnesse kuulunud piigal, kellest väledamate jalgadega naisi leidub maailmas veel tuhandeid, jätkus rumalust paari kümnendiku nimel end keelatud ainetega turgutada. Vladimirova pingutus kandis vilja – peaaegu kaks kuud võis ta end pidada Eesti kiireimaks naiseks ning heldimuspisar silmanurgas, õhtuti riigi meistrimedalit silitada. Õnneks kandsid vilja ka dopinguküttide pingutused ning nüüd tuleb Vladimiroval medal postipakiga selle õigele omanikule saata.