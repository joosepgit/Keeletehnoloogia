www.naisteleht.ee	 30. November 2007 - 8:53 | Eve Laval lihaste parimaks eksponeerimiseks võetavaid poose hakkas Gerbel intensiivselt õppima kuu enne võistlusi Tuli, nägi, võitis – klišee küll, aga värske kulturismi Eesti meistri Gerbel Miku kohta sobib see ütlus perfektselt. Kui novembri alguses kulturismi Eesti meistriks tulnud Gerbel Mikuga tema teenistuskohas kaitsejõudude peastaabis kohtun, olen hämmingus – ootasin kedagi ... suuremat. Meeter ja 60 sentimeetrit pikk kapten Mikk on ilus naine, mitte mingi lihamägi. Tõsi, vormipluusi alt aimuvad tugevad õlad ja kui ta istudes ühe jala üle teise tõstab, paistab säärelihas, millist reeglina naistel ei näe. Aga «lihamägede» aeg on Gerbeli sõnul tõesti möödas. Meeskulturistidki on viimastel aastatel inimlikuma kehaga kui 15 aasta tagused küüniukselaiuste õlgadega musklimäed. Lihased olid olemas Kulturismiga hakkas Gerbel tegelema alles sel suvel. Jõusaalis on ta käinud alates 13. eluaastast ja teinud ka jõutõstmist. «Mul olid kõik lihased olemas, vaja oli ainult toitumisega rasva vähendada, » tõdeb Gerbel, kelle normkaal on 60 kilogrammi, võistluse ajal aga 56 kilogrammi. Gerbel rõhutab, et ega ainult trenniga «six-pack’i» kõhule saagi, selleks on vaja õigesti toituda. Seejuures pole olemas universaalseid toitumissoovitusi, kõik sõltub konkreetse inimese vanusest, soost, füüsilisest ettevalmistusest, treeningtasemest ja sellest, kui kiire või aeglane on tema ainevahetus. Toitumine hirmutas Naine tõdeb, et just toitumine oli see, mis teda siiani kulturismi juures enim hirmutas. Gerbel sööb kuus korda päevas, kuid portsjonid on väikesed. Toidu valik on võrdlemisi üksluine. Võistluste-eelsetel kuudel läheb dieet väga rangeks: kaloreid saab üha vähem, aga trenni tehakse kõvasti. Kõik selleks, et keha rasvaprotsent võimalikult madalaks saada ja võistlusel maksimaalselt lihaseid demonstreerida. Samas ütleb Gerbel, et vormis olemise nimel on jõualadega end lihtsam motiveerida kui aeroobikaga – eesmärgid on selgemad: tõsta ära nii ja nii mitme kilone raskus. Muide, Gerbelile meeldivad ka muud spordialad, näiteks hobina iluuisutamine ja rulluisutamine. Mida Gerbel sööb? «Täpset menüüd ei saa ma öelda, sest iga teine inimene sööks ennast selle peal paksuks,» naerab Gerbel. Tema sööb kuus korda päevas ja täpselt õigel ajal. Kulturisti menüü tundub tavainimesele üksluine, koosnedes enamasti rasvata kodujuustust, keedu- või ahjukanafi leest, maapähklitest, täisteraleivast, juurviljadest (spargelkapsas, kapsas, porgand), tatrast, pruunist riisist, munavalgest ja õuntest. Neli kuud enne võistlusi ulatus Gerbeli päevane kaloraaž vaid 2000 kilokalorini, aga trenni tuli teha kõvasti! Alguses lubas ta endale kord nädalas ühe vabama söögikorra, et keha rutiinist välja viia. «Muidugi, mida lähemale tulid võistlused, seda rangemaks läks toitumine, ja poolteist kuud enne võistlusi hakkas kehtima kindel EI kõigele magusale, praetud toidule ja alkoholile.» Kuidas Gerbel treenib? Gerbeli päevarežiim on üsna karm: äratus kell 5.30, millele järgneb pool tundi hommikujooksu või tund aega kõndimist, siis tööle, pärast seda trenni ning kell 22 magama. Igal nädalapäeval keskendub kulturist trennis kindlatele musklitele: