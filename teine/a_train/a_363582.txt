arvamus.postimees.ee	 Uudelepp: sotsidelt oodatakse varsti tegusid Kui sotsid tahavad hoida oma populaarsuse tõusu stabiilsena, siis peavad nad sügisel näitama tegusid, näitama et nad suudavad midagi ära teha ka opositsioonis olles. REKLAAM «Sotsiaaldemokraatide populaarsus on tõusnud suhteliselt ühtlaselt, ehk nad tõusid ka võrreldes üle-eelmise kuuga umbes sama palju,» kommenteeris suhtekorraldaja Agu Uudelepp BNSi tellitud EMORi uuringut, mille kohaselt on Sotsiaaldemokraatlik Erakond tõusnud populaarsuselt teiseks erakonnaks. «Kui jagada maailmavaade tinglikult vasak- ja parempoolseks, siis sotside puhul on praegu lihtsalt see trend, et inimene, kes toetaks pigem vasakpoolset maailmavaadet, kaldub sotsiaaldemokraatide poole. Sellepärast, et nad tunnevad pärast riigikogu valimisi, et sotsid ei ole enam selline väike ja nõrk jõud. Eesti valija ei armasta nõrga poolt olla,» rääkis Uudelepp. Sotsid on tema sõnul suutnud üle pika aja esimest korda muuta oma kuvandi selliseks, et nad võivad olla tegijad Eesti poliitikas. «Teine asi on see, kui vaadata, kes on pigem tänapäevase mõttelaadi esindaja või pigem natuke ajast maas, siis vasaktiival sotsid esindavad seda tänapäevasemat ja moodsamat mõtteviisi, mistõttu nad võivad vaikselt võtta vasakpoolset valijat üle. Või võtta valijaid ka sellest segmendist, kes on varem leidnud, et nad parempoolseid ei taha valida, Keskerakonda ka ei taha. Tahaks valida vasakpoolseid, aga mingit nõrka jõudu ka ei taha. Nii ongi inimesed löönud lihtsalt käega ja öelnud, et arvamust ei ole,» selgitas suhtekorraldaja. Ta lisas, et sotsidel on ka see pluss, et nad ei ole viimasel ajal olnud seotud ühegi skandaaliga. Kuid sed on opositsioonierakonna puhul üsna tavaline. «Aga kui nad tahavad seda tõusvat joont hoida, siis nad peaksid sügiseks suutma ka midagi positiivset näidata. Et nad suudavad midagi teha ka siis, kui nad on opositsioonis. Sotsid paistavad valijale praegu sümpaatsed ja toredad, aga selleks et veel edasi tõusta, peavad nad suutma näidata, et nad on lisaks toredale ka tegijad,» resümeeris Uudelepp.