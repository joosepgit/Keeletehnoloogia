www.bioneer.ee	 Kirjastuse Petrone Print „Minu…" sarja neljanda raamatuna ilmus äsja Liis Kängsepa „Minu Argentina: vabatahtlikuna getos", mis räägib vabatahtliku töö muredest ja rõõmudest Buenos Airese vaestelinnaosa kogukonnakeskuses. „Me siin Eestis ei kujuta ettegi, mismoodi toimib elu ühes Ladina-Ameerika vaestelinnaosas, kuhu ilma saatjateta on võõrastel sisenemine eluohtlik," ütles autor, Äripäeva ajakirjanik Liis Kängsepp. „Aga mul on väga hea meel, et ma nägin Argentina suuri vastuolusid – ühelt poolt meeletu vaesus ja harimatus; teisalt vinged autod, kunstrinnad ja Euroopa ülikoolidiplom." Majandusajakirjanik Kängsepp jättis oma mugava elu Eestis 2007. aasta talvel ning põrutas Argentinasse Euroopa Vabatahtlikku Teenistust tegema. 14 kuu jooksul tutvus ta põhjalikult eluga Buenos Aireses ja reisis pärast oma vaestelinnaosas toimunud teenistuse lõppu ringi ka mujal Argentinas. „Ma arvan, et ka nendest koledatest asjadest, mis maailmas on, võiks teinekord rohkem rääkida," sõnas Kängsepp, „kasvõi selleks, et mõtleksime natuke rohkem selle peale, kui väga meil siin Eestis tegelikult vedanud on". „Minu Argentina: vabatahtlikuna getos" on „Minu…" sarja neljas raamat. Eelmine selle sarja raamat „Minu Hispaania" on püsinud mitu kuud raamatumüügi edetabelite esikümnes. Esimesed kaks selle sarja raamatut rääkisid kirjastaja ja ajakirjanik Epp Petrone elust Ameerika Ühendriikides. „Mõte sarja teha tekkis mul pärast „Minu Ameerika" head vastukaja ning seoses sellega, et märkasin, kui palju eestlasi on viimasel ajal erinevates rollides ja väga erinevates välisriikides midagi põnevat teinud," sõnas Petrone. „Anna-Maria raamatu edu kinnitas, et eestlasi huvitavad sellised "tõestisündinud lood meie inimesest välismaal". Minu meelest see sari ongi lugude jagamise sari, läbi nende tõestisündinud lugude koorub lahti antud maa ja rahvas." Petrone Print alustas tegevust 2007. aasta kevadel, kui ajakirjanik ja blogija Epp Petrone kolis USAst tagasi Eestisse. Peamiselt plaanib kirjastus keskenduda tõestisündinud lugudele. Tänaseks on ilmunud 12 raamatut. Järgmine „Minu..." sarja lugu tuleb kelgukoeri kasvatanud Maria Kupinskajalt, pealkirjaks „Minu Alaska: jah, siin on jääkarud ka!" „Minu Argentina: vabatahtlikuna getos" esitlus toimub neljapäeval, 4. septembril kell 16.00 Viru Keskuse Rahva Raamatu poe esitluspinnal, kus autor kommenteerib raamatut, jagab autogramme ja näitab slaide Argentinast. Olete oodatud!