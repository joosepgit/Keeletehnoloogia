www.bioneer.ee	 Miks me asju ära ei tee? Kui mõtled oma elu peale, siis ilmselt avastad ilma suurema ponnistuseta valdkondi, mille puhul "tead", et Sul on vaja midagi ära teha, aga ometi Sa seda ei tee. Või teed poole võimsusega. Sääraseks valdkonnaks võib olla õppimine, trenn, töö, kaalus alla (või juurde) võtmine, hommikul varakult üles tõusmine jne. Mis meid takistab? Tegelikult on valdavalt põhjus lihtne - me oleme sidunud asja mitte-tegemisega piisavalt suure kasu ja asja tegemisega piisavalt suure piina. Enamasti vähemalt osati mitte-teadlikult, sest me ei taha tunnistada oma hirme. Teatavasti on inimeste kõikidel tegudel kaks käivitavat jõudu: valu vältimine ja mõnu saavutamine. Oluline on mõista, et millegi tegemata jätmine sisaldab meile pea alati midagi vägagi meeldivat. Näiteks rahuldavad kahjulikud tegevused nagu suitsetamine, liigne teleka vaatamine ja laisklemine meie mitmeid vajadusi, mis toovad kaasa suure rahulolu ja turvatunde. Samuti võime alateadlikult seostada kasulikud tegevused, näiteks töö, trenni või õppimise küllaltki suure hulga negatiivsega, mis toob omakorda kaasa valu ja ebakindluse. Kuidas asjad lihtsamini ära teha? Kuna inimesed on pidevalt mõjutatud valust ja mõnust, ongi need tööriistadeks, mille õige kasutamise läbi on Sul võimalik oluliselt suurendada oma võimet asjadära teha. Võti seisneb selles, et pead õppima, kuidas kasutada valu ja mõnu teadlikult ennast liikuma panevate jõududena. Kusjuures valu vältimine on tavaliselt märksa suurem jõud kui mõnutunde saavutamine. Me saavutame tohutu võimsuse asjade ärategemiseks, kui harjutame asjade mitte-tegemisega seostama piisavalt suure piinava ja igas mõttes häiriva valu. Näiteks, kui üritad järgmine kord trenni minemata jätta, leiad Sa mitte-minemises esmalt palju mõnusat (teised tegevused, puhkus, vabadus jne), kuid kui suudad minemata jätmise siduda suurema valuga (rasvumine, halb tervis, haigused jne), saad enda kätte võimsa hoova, millega ennast liikuma sundida. Minu meelest on valu ja mõnu kasutamise "ära õppimine" kiireim võimalus saavutada kontroll oma elu üle. Sellega on inimesed suutnud ennast motiveerida tegema trenni, tööd ja paljusid teisi asju, sest nad lihtsalt ei suudaks välja kannatada piina, mille on sidunud olukorraga, kus nad seda ei teeks. Kui olen ka ise üldse midagi saavutanud, siis eelkõige sellepärast, et mul on mitmes valdkonnas piisavalt madal valulävi :) Kahtlemata tundub tänase kirja idee väga lihtne ja ma tunnistan - see ongi lihtne! Avaldan siinkohal "suure saladuse": olulised ja võimsad asjad ongi lihtsad (ometi enamik inimesi ei kasuta neid). Enne kui ütled aga, "ma tean, ma tean", mõtle kui palju sa tegelikult seda teed. Pööra tähelepanu sellele, millist naudingut saad millegi tegemata jätmisest ja harjuta selle asendamist rusuva piinaga - nii saavutad kontrolli oma käitumise üle ja võid asjad lõpuks isegi ära teha :)