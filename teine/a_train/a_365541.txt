arvamus.postimees.ee	 Argo Ideon: vahekokkuvõte Kui eilse hommikuni oli veel kuidagi võimalik kahelda, kas Keskerakonna esimees Edgar Savisaar ikka kindlasti on küsinud raha Venemaalt oma partei tegevuseks, siis täna näib kahtlemine juba täiesti mõttetu. Liiga palju on välja ilmunud üheselt sellele viitavat teavet. Savisaar pole suutnud ka ise seda ümber lükata, ehkki räägib usinalt kõigest muust kui sellest, kuidas ja milleks skandaali keskmes olev rahaküsimine toimus. Tema eilses avalduses öeldud sõnum «Maksimaalne avalikkus on minu stiil» ei näi millegipärast selles osas kehtivat. REKLAAM Mis aga sellest kõigest nüüd järeldub? Väga võimalik, et kohe ei midagi suuremat. Sotsidele muutub piinlikuks Savisaarega ühes paadis olla, aga Keskerakond ise ilmselt järgib põhimõtet, et Savisaar = partei, mida erakonna esimees nii ilmekalt on näitlikustanud Lydia Koidula luuleridadega. Eesti poliitika polariseerub enne valimisi veelgi selgemalt. Isegi kui Keskerakonnas tõesti tekiks ajaloos juba kolmas suurem lõhe, jääks osa tuumikust ikkagi Savisaare ümber. Pärast jõule ja aastavahetust jätkub valimisvõitlus uue hooga.