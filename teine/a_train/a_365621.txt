www.bioneer.ee	 Täna, 22. jaanuaril avatakse Roomas ÜRO toidu- ja põllumajandusorganisatsiooni FAO peahoones ÜRO looduslike kiudude aasta, mille puhul on üleval Eesti looduslikest kiududest tekstiili valikväljapanek. Näitusel on esindatud Eesti kunstnike Maasike Maasiku, Liisa Kallami, Aune Taamali, Tiina Puhkani ja Elna Kaasiku tööd villast, puuvillast, turbakiust ja paberist. ÜRO looduslike kiudude aasta püüab tähelepanu tõmmata põllumajandusest pärit taastuvatele materjalidele. Maailmas toodetakse aastas üle 30 miljoni tonni looduslikku kiudu, mida kasutatakse riietuses, mööblitööstuses, ehituses, autotööstuses ja mujal. Kõige mahukam on puuvilla toodang, mis moodustab üle poole looduslike kiudude kogutoodangust. Rahvusvahelise looduslike kiudude aastale pühendatud spetsiaalsel kodulehel http://www.naturalfibres2009. org/index.html on toodud ära 15 kõige laialdasemalt levinud taimset või loomset kiudu, mida saadakse lisaks puuvillale linast, kanepist ja muudelt taimedelt või siis lammastelt, siidiussidelt, kaamelitelt, küülikutelt ja teistelt loomadelt. Eesti väljapaneku sõnum seisneb veel selles, et lisaks toodangu tulule ja täiendavale tööhõivele, on tekstiilikunst olnud rahvuskultuuri või uuemal ajal ka rahvusvahelise kõrgkultuuri üheks kandjaks. Tekstiilikunst võimaldab anda looduslikele kiududele suurimat võimalikku lisandväärtust ja ennast kunstiliselt teostada just naistel, kes maapiirkonna töödes paljudes maades vähem hõivatud on. Eesti tekstiilikunstnike tööde väljapanek on üleval kuni 2010. aasta jaanuarini.