www.advent.ee	 Mis sa arvad, kas Jeesus armastab Saatanat? Mõtle, mida Saatan Talle on teinud. Mõtle sellele igaviku rahule, mille ta hävitas. Mõtle valule ja kurbusele ja surmale tuhandete aastate jooksul. Mõtle sellele, kuidas ta Jeesust vihkab. Mis sa arvad, kas Jeesus armastab Saatanat? Meil on seisukoht, et kriis ei muuda iseloomu, vaid teeb selle ainult avalikuks. Patu sisenemine universumisse ja see, milleni Jumal on läinud, pakkudes väljapääsu, on suurim kriis, mis on kunagi universumit tabanud. Just see kriis ilmutab Tema armastavat iseloomu rohkem kui miski muu, mida Ta on teinud või veel teeb. Selles mõttes ilmutab Saatan Jeesust. Saatana loos on tegelik peakangelane Jeesus ja sellega on Jeesus ilmutatud viisil, mis võib-olla teistviisi poleks kunagi ilmsiks saanud. 2. Korintose 13:8 räägib meile, et me ei saa midagi teha tõe vastu – võime olla ainult selle poolt. Ja see, kes on teinud kõige rohkem tõe vastu kogu universumis, lõpetab sellega, et avaldab tõde sellisel viisil, mis teisiti poleks võimalik olnud. Esimene sõda algas taevas. See sõda ei tulnud Jumalale üllatusena. Kuid vaatamata tõsiasjale, et Ta teadis juba ette, kuidas Lutsifer (kes sai Saatanaks) vastab, lõi Ta tema, andis talle väärika positsiooni ning kohtles teda suurima õigluse ja armastusega. Kunagi ei kohelnud Ta Lutsiferi halvemini kui teisi. Tegelikult kohtleb ta ka praegu Saatanat õiglaselt. Meie, inimesed, ei suuda mõista seda ettenägevust, mis Jumalal on. Kui meie teaksime ette, et keegi muutub lõpuks meie vaenlaseks, hakkaksime me teda kohe vaenlasena kohtlema. Jumal mitte. Ta andis Lutsiferile kõik eelised. Me näeme seda uuesti avaldumas Jeesus elus. Jeesus teadis algusest peale, et Juudas Ta reedab. Siiski kohtles Jeesus teda armastuse ja lugupidamisega, andmata talle õigustust reetmiseks. Jeesus tegi kõik endast oleneva, et jõuda Juudaseni. Jumal tahtis ainult vabast valikust lähtuvat armastusteenistust. Nii ei hävitanud Jumal Saatanat, vaid andis talle võimaluse oma väiteid tõestada. Makstes kohutava hinna ristil, võis Jumal vabastada universumi patust igaveseks, säilitades samal ajal ikkagi enda poolt loodud olendite vaba tahte. Milline motivatsioon meile Tema valimiseks ja Tema suurele armastusele vastamiseks!