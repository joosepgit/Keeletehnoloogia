arvamus.postimees.ee	 Kaspar Näf: prügi ja mõtlemine Prügi tekitas aasta eest, enne majandussurutise algust Eestis võimsaid kirelaineid. Kõigepealt räägiti prügisorteerimisest ja selle mõistlikkusest. REKLAAM Seejärel imestati kampaania «Teeme ära!» raames, kuidas on võimalik, et Eesti elanikud viivad oma prahti metsa või kuhjavad selle kusagile mujale kalli Eestimaa puutumata loodusesse. Oli juttu ka neist inimestest, kes väitsid, et neil prügi ei tekkivatki ja prügiveo lepingut pole seetõttu äravedajaga vaja sõlmida. Suvilaomanikud lisasid, et kui neil siiski juhtub prügi tekkima, siis viivad nad selle linna ja veavad seal selleks ette nähtud kohta. Tegelikult käis aga arutelu kahe seisukoha ümber. Esimene: kurat, miks ma pean nüüd veel prügist ka mõtlema? Ma saan ka ilma. Ja teine: need teised, kes viivad oma prahti metsa, võiksid lõpuks oma ajud tööle panna ja aru saada, et nii ei lähe. Mõlema sõnum oli aga sama: teised mõelgu, mida edasi teha, mina rohkem ei saa (ega tahagi). Kogu seda prügisaagat jälgides meenus mulle ühe mu tuttava Eesti venelase lugu. Ta korjas alati konkreetse prügi konkreetsesse kohta, palus minul tema eeskuju järgida ja rääkis mulle pikki jutte keskkonnakaitse tähtsusest, mainides jutus korduvalt oma naabrit, kes olevat tark inimene ja töötavat teaduste akadeemias kõrgel kohal, aga prügi viskavat lihtsalt auku, mida ta selleks olevat kaevanud. Ise ma selle naabriga kokku ei puutunud, seetõttu ei tea ka, kes ta täpselt on ja kas ta nüüd, paar aastat hiljem, veel samamoodi käitub. Kui mu tuttava jutt aga tõele vastab, siis pole tema naaber saanud aru prügi iseloomust, tähendusest ja mõttest. Ta ei ole vist seni prügist ülepea mõelnudki. Aga mis on prügi, praht, jäätmed, pühkmed, heitmed, mustus, rämps, sodi, roisk, ribu, risu, rusu, rägu, rädi, pahn, puru, laga? Mis on solk, heitvesi, jäätmegaas, heitgaas, tühjad viina-veini-õllepudelid, taara, romu, vanaraud, biolagunevad jäätmed, plastmassprügi, sõnnik ja muud kasutatud ja tarbetuks/kasutuks saanud esemed? Need on meie tsivilisatsiooni toodang ja meie kultuuri ja üldisemalt (inim)elu järelnähud. Need on asjad, mis meid segavad, millest me tahame lahti saada ja millega me ei saa ega oska midagi peale hakata. Need on asjad, mille üle me ei taha mõelda, aga mille kohta me oleme ometi tahes-tahtmata palju sõnu välja mõelnud. Need moodustavad iga inimese lahutamatu ja tihti lahendamatuna paistva probleemi. Lahendust peab otsima aga mõtlemise abil. Näiteks sõnniku puhul näitab meile loodus ise, kuidas miski kasutatu ja millegi jääk saab taas kasulikuks muutuda. Talunikud ilma ei saakski, nemad nimetavad sõnnikut pruuniks kullaks. Tasapisi on hakatud ka muid prügiliike teisiti määratlema ja neile uusi nimesid andma. Nii räägitakse vähemalt saksa keeles nüüd juba «vanapuust» (Altholz), «vanametallist» (Altmetall), «vanapaberist» (Altpapier), «vanaklaasist» (Altglas), «vanatehisainest» (Altkunststoff) või üldiselt «vanaväärtainest» (Altwertstoff). Köögi- ja puuviljakoortest said «biolagunevad jäätmed» või lihtsamalt «kompost«. Prügi sai endale uue mõtte ja sellest on saamas suur äri. Kuigi ka eestlane tunneb mõistet «vanakraamikaupmees», talle ometi pärisprügi ei viidud. Praegu aga paistab, et Euroopa Liidu algatusel hakkab ka Eestis prügiäri uut hoogu sisse saama ja kätte jõudma aeg, kui prügi ümber mõtestatakse ja selle tähtsust mõistma hakatakse. Hea näide sellisest mõtlemise muutusest on «Minu Eesti» mõttetalgute raames Tartus Domus Dorpatensise ruumides toimunud mõttekoda. Postimehes kirjutasid sellest Tartu Ülikooli professorid Ene-Margit Tiit ja Peeter Vihalemm pealkirja all «Varemeteta Eesti» (PM 4.05.2009). Nende idee sai alguse mõttest, kuidas saaks Eestis asuvaid kasutamata betoonirajatisi, mis on omamoodi Nõukogude aja mälestusmärgid, teisaldada ja taaskasutada. Varem levinud arusaama kohaselt on sellised rajatised kasutud ja nende omanikud pole nendega suutnud või osanud midagi peale hakata. Tiit ja Vihalemm mõtestasid rajatised kasututest varemetest ümber materjaliks, mida võiks proovida mujal kasutada. Väga õige on Tiidu-Vihalemma järeldus: ei saa ju olla, et niisugune aastakümneid püsinud ja tõenäoliselt veel väga pikalt püsiv materjal on täiesti kasutu. Kuigi kaks professorit rõhutavad oma kirjutises, et nende pakutud kontseptsiooni võiks laieneda, tõmbavad nad siiski piiri vanade rajatiste ja «pärisprügi» vahele. Miks, see jäi arusaamatuks. Ka autokumme ja inimeste maha visatud prügi saab kuidagi taaskasutada ja selle kogumist tasub korraldada. Igaüks mõtestab enda jaoks «prügi» mõiste ise ning tõmbab ise piirid «prügi» ja «mitteprügi» vahele. Nii võib ühe jaoks täiesti väärtusetu tühi veinipudel olla teise jaoks olulise tähendusega, kui näiteks etikett veinipudelil on nummerdatud või on pudel omaniku silmis muidu ilus. Kolmanda jaoks aga võib pudel tähtis olla, sest meenutab talle romantilist veinijoomist oma kallimaga. Neljas aga hoiab alles kärbunud lillekimbu, sest kinkija tunnistas sellega oma armastust. Kui armastus lõpeb, võib lillekimbust saada kiiresti lihtsalt biolagunev prügi. Sama võib juhtuda näiteks jalgpallifännil lemmikmängija T-särgiga, kui mängija peavastase ridadesse üle läheb. Kasulik-kallis ese võib kiiresti saada mõttetuks, kasutuks prügiks ja sellega ka probleemiks. Jäätmeid võib aga veel teisiti mõtestada. Prügi võib tekitada kreatiivseid ideid. Prügile võib omistada isegi poeetilise alatooni. Prügi võib saada kunstiks ja sellega meelt rõõmustada. Tahan siin mainida šveitslast Jean Tinguelyd, mitmete kunstiteoste autorit, tänu kelle sain ma ise teada vanaraua-kunsti suhtest. Tema looming on mitmekesine, ent zürichlasena jõuavad mu mõtted tema nime kuuldes kõigepealt Zürichi järve äärses pargis asuva masina «Heureka» juurde, mille tema kokku on seadnud. Mäletan, kuidas me lapsepõlves seda prügist masinat vaatamas käisime. Eriti põnev oli vaadata, kuidas masin töötas, kuidas selle rattad keerlesid. Prügist sai kunstiobjekt. Kui üksikisikute tasandil võib igaüks oma prügi ise mõtestada ja peabki seda tegema ning prügi tähendus võib olla üsna suvaline, siis ühiskonna tasandil peavad kehtima kindlad reeglid. Prügiga ümberkäimine vajab teadmisi. Ma ei hakka peatuma keemiliselt ja radioaktiivselt ohtliku prügi puhul ilmnevatel ohtudel. Pigem tahan rääkida vastupidisest: ka ohutuna näiva prügi käsitsemisel on vaja teadmisi. Pean silmas näiteks arhiivi, mis koosneb pealtnäha vaid vanapaberit sisaldavatest toimikutest. Arhivaarid aga puhuvad oma teadmistega tänasele paberiprügile homsete jaoks sisse eilsest pärit mälestuse hinguse. Kogu siinkirjeldatud prügi kõrval on aga ka sedalaadi jäätmed, mis ei valmista keskkonnakaitsjatele mingeid muresid. Tegemist on vaimsete tegevuste põllul kasvava umbrohu ja vananenud-kärbunud ideedeõitega. Selline prügi võib tekkida igal alal. Ajakirjanduses, ajaloos, muusikas, aga ka majanduskontseptsioonis. Kui koostatakse ideedehoonet või kirjutatakse tekste, jäävad alati mõned laused lõpetamata, lõike kirjutatakse ümber ja jäetakse välja kasutuid mõtteid. Teised mõtted aga vananevad ja nii võivad esialgu välja jäetud saada hiljem kasulikuks. Kokkuvõtvalt, prügi tegelikkuses ei eksisteeri, see eksisteerib vaid meie peades. Prügi on seisund, kust edasi mõelda ei suudeta või tihtipeale lihtsalt ei taheta. Ohtlikuks muutuvad jäätmed aga sel juhul, kui seda ülalkirjeldatud edasimõtlemise ja taaskastutamise võimalust pole (veel) leitud. Ma pean siin silmas ennekõike radioaktiivseid jäätmeid ja kasvuhoonegaase. Just niisuguste jäätmete tekkimist oleks vaja ära hoida, kuni leitakse ümbertöötamistehnika. Seega: enne kui prügi tekitada, tuleks proovida prügist mõelda.