arvamus.postimees.ee	 Abel Polese: pilk Teherani näokatte taha Tallinna Ülikooli vanemteadur Abel Polese kirjutab, et Iraan on näide sellest, kui kaugele võivad üksteisest triivida poliitilised ja ühiskondlikud normid. Arutelust islamile kohase rõivastuse üle on saanud lahinguväli rahva ja (moe)politsei vahel. REKLAAM Iraan on imede maa – mitte ainult oma ajaloopärandi, vaid ehk isegi veel enam tänapäeva ärksalt areneva ühiskondliku elu poolest. Kõikjal kohtab vastuolusid, ja eriti suurlinnades võib hõlpsasti näha naisi, kelle juuksed, kael ja kõrvad on kaetud hidžaabiga, aga nägu samal ajal tugevasti meigitud. Nähtavasti on just Teheran kõige silmapaistvam näide lõhest, mis valitseb ühelt poolt riigi ametliku narratiivi, mis kõneleb islamitraditsioone au sees pidavast maast, ja teiselt poolt kodanike käitumise vahel, mis sugugi alati seda välja ei näita. Üks eredamaid kontraste avaldub naistemoes, arutelus islamile kohase rõivastuse üle, mis on omamoodi lahinguväli rahva ja (moe)politsei vahel. Usulisest orientatsioonist johtuvalt on Iraani Islamivabariik soovinud, et kodanikud, eriti naissoost kodanikud, järgiksid islami seisukohta, mille järgi on juuksed, kõrvad, käed ja jalad privaatsed kehaosad, mida tuleb teiste pilgu eest varjata. Et asjad selgemad oleksid, on kehtestatud riietuseeskiri, mida peavad järgima kõik naised. Põhimõtteliselt peab keha varjamine võõra pilgu eest vältima meestel sobimatu ahvatluse tekkimist. Kõik naiselikud vormid peavad olema kaetud, ideaalis kogu keha katva tšaadoriga. Peetakse küll lubatavaks ka pearätti (maghnaeh või rousari), aga sellega peab siis liituma mantoo (mantel, mis tavaliselt tähendab küll lihtsalt pikka tumedat särki), mis katab vähemalt osaliselt ka pükse, mis ei tohi olla liiga kitsad – ikka selleks, et naiselikud kehaosad kuidagi välja ei paistaks. Sellest reeglist peetakse kindlasti kinni riigiasutustes ja ettevõtetes, kus tumedad värvid võtavad naistelt isikupära ja õieti soogi. Kindlustamaks, et inimesed ikka sündsa rõivastuse eeskirja järgivad, loodi mõne aja eest juba ammu tegutsevas kõlbluspolitseis spetsiaalne hidžaabi-politsei haru. Selle peamine ülesanne on vahistada isikuid, kes ei pea eeskirjast kinni: peamiselt on need naised, aga nende hulka satub ka liiga liberaalse käitumisega mehi, kes näiteks kannavad kõrvarõngaid, väljakutsuvaid soenguid või liibuvaid pükse. Vahistamise korral pääseb vabadusse alles siis, kui mõni perekonna vanem liige tuleb kinnipeetavale järele, kaasas eeskirjale vastavad rõivad. Iraani puhul on selgelt näha, kui kaugele võivad üksteisest triivida poliitilised ja ühiskondlikud normid. Osa elanikest katab ennast tšaadoriga ega vaata ühelegi mehele silma, ent üha rohkem leidub naisi, kes ei soovi selliseid ettekirjutusi kuidagi järgida. Veel olulisem on aga see, et kirjutamata ühiskondlik reegel, mille kohaselt naisi, kes näitavad oma «privaatseid» kehaosi, nagu juuksed või kael, tuleb lausa avalikult häbistada, paistab paljudes Iraani piirkondades olevat väiksema mõjuga kui enamikus naaberriikides. Juba Iraani saabudes tajub isegi täielik võhik, et midagi on valesti. Esimeseks lahinguväljaks on rahvusvahelised lennuväljad, kus politseinikud peavad kinni «liiga seksikalt» (see tähendab ilma kohase hidžaabita, sest mõttes on nad juba välismaal) rõivastunud naisi ja nõuavad, et nad järgiksid riigi kehtestatud eeskirja. Sugugi parem pole (võimudele muidugi) olukord Teheranis. Iraanlased pole veel jõudnud selleni, et kanda tänaval miniseelikut (kuigi erapidudel seda juba tehakse), aga ma ei välistaks, et mõne aasta pärast kohtab sedagi. Juba praegu võib selgelt täheldada agaralt maale jõudvaid lääne trende ja moodi, mis mõjutab paljude noorte iraanlaste tarbimismudelit ja üldse arusaamasid. Interneti ja satelliittelevisiooni kiire levik annab isegi hoolimata tsensuurist kõigi käsutusse akna maailma. Aga mis veel tähtsam: ei tasu unustada, et hidžaabi muutmine avalikus elus kohustuslikuks on Iraanis üsna uus nähtus – selle kehtestasid üleüldiselt võimud alles pärast 1979. aasta revolutsiooni. Varem ei mõistetud ametlikul tasandil «liberaalset» rõivastust sugugi hukka, oli isegi periood (šahh Reza Pahlavi ajal), mil hidžaab kadus avalikust elust, ning enne 1979. aastat võis ajakirjade kaantel näha katmata naisi, kes järgisid toonast maailmamoodi (näiteid võib vaadata veebisaitidel http://fleetingperusal.blogspot.com/2007/04/iran-before-1979-after-1979.html või http://www.iranian.com/Nostalgia/2000/June/park.html). Praegu peavad inimesed võimude tahtel riietuma «sündsalt». Loomulikult tõlgendatakse sobivat rõivastust mõneti erinevalt sõltuvalt kohast ja kellaajast. Ühes äärmuses seisavad naised mustas, kes on üleni kaetud tšaadoriga (kuni pahkluudeni ulatuv ülerõivas). Teisalt kohtab aga ka naisi, kes kannavad vaid küünarnukkideni ulatuvate varrukatega pikka valget särki ja loori, mis meenutab rohkem juukseid paigal hoidvat laubapaela kui hidžaabi. Nende meik ja ehted ei jää sugugi maha Pariisi või Londoni daamidest ja kui tegu poleks Iraaniga, oleks raske uskuda, et nad on ikka muslimid. Nende äärmuste vahele jääb terve müriaad üleminekuvorme. Must juukseid kattev loor ja väga toonitatud kulmud, silmatorkavalt värvitud huuled või veelgi ulatuslikum meik. Üks levinud viise on hidžaabi kandmine talvel peaaegu sallina, nii et see jätab hooletult kaela ümber heidetuna suurema osa kaelast, kõrvadest ja isegi juustest tegelikult vabaks, toetudes kukla taga patsile (õieti ongi sel juhul pats ainuke, mis hoiab ära loori kukkumise, sest kuhugi mujale see ei toetu). Pearätte esineb kõikvõimalikes värvides ja mustrites. Mõned on sellised, mida mitteislamimaal peetaks pigem kaitseks päikese eest kui hidžaabiks. Mida kaugemale minna Teheranist (rikkast piirkonnast, kus asub enamik uhkemaid poode ja kaubanduskeskusi) põhja, seda lühemaks ja liibuvamaks muutub mantoo ja seda enam on näha kaela ja rinnaesist. Kõrvad peaksid küll kaetud olema, aga kõrvarõngaste, mida mõnedki iraanlannad kannavad, suurus ei jäta kahtlustki, et need on mõeldud teistele näitamiseks. Tihtipeale panevad välimusele punkti kõrge kontsaga kingad. Tänavail liikudes olen näinud poode, kus müüakse väga lühikesi seelikuid või lühikesi liibuvaid pükse, ja mõelnud, kes neid ometi ostavad. Kas naised, et kanda neid kodus? See küsimus püsis õhus, kuni nägin pilte ühest Iraani peost, mis sama hästi võinuks toimuda mis tahes Euroopa linnas. Muutus, mis tabab naisi tänavalt seinte vahele astudes, on lausa vapustav: mõnikord on mul olnud raske ära tunda isegi inimesi, kelle juures olen peatunud, kui nad liiguvad tänaval «sündsas» islamirõivastuses ja kodus nagu lääne neiud T-särkides ja teksades. Kord küsisin ühe neiu kohta: «Kuidas ta küll niimoodi riides käib? Kas ta ei karda siis hidžaabi-politseid?» Mulle vastati: «Talle lihtsalt meeldib niimoodi riides käia. Kui ta kinni võetakse … noh, siis võetakse ta kinni ja ta peab sõbrale helistama, et see ta välja päästaks. See pole just kõige hullem, mis juhtuda võib.» Mõned kohatud inimesed on pidanud mitu korda hidžaabi-politseiga maid jagama, aga nad ei tee sellest suurt numbrit, kutsuvad seda naljatamisi isegi moepolitseiks, kes otsustab, milline on konkreetse päeva (islami)mood. Kui sa ei käi riides nii, nagu nõuab päevamood, see tähendab, et neile ei meeldi sinu rõivad, siis sind võetaksegi kinni. «Kord võttis moepolitsei mind kinni,» ütles üks neiu, «ja ma helistasin emale, et ta tooks mulle rõivad järele. Ta tuli kohale – ja võeti ise kinni!» Ema kandis valves olnud politseiniku arvates liiga «seksikaid» riideid. Öö toob kaasa värskemat õhku ja naiste rõivadki muutuvad «värskemaks», kleidid lühemaks ja hidžaabid elegantsemalt pea ümber heidetuks. Järvede ääres või parkides võib tajuda sama vähe islamit kui Roomas või Madridis. Kas rõivad võivad olla ühiskondliku jäämäe nähtav osa, mis osutab teravatele pingetele ühiskonna ja poliitika, tänapäeva ja traditsiooni vahel? Iraani naised sõidavad autoga, sõidavad lausa palju. Täiesti tavaline on näha naist üksi autos või koos teise naisega, ka naistaksojuhte leiab – jah, kaetud peaga, aga ikkagi juhib ta taksot! Mõnelgi pool võetaks ta selle eest kinni ja piitsutataks. Paljud neist, kes kannavad hidžaabi üsna hooletult, mainivad statistikat, mille kohaselt 90 protsenti Iraani naistest vihkab pearäti kandmist. Pole selge, kust see statistika pärit on (naised mustas ehk tšaadoris on üsna tavalised konservatiivsemates või väiksemates linnades ja Teheraniski võib sellist rõivastust üpris sageli kohata), aga see võib kajastada ühtaegu nii emantsipeerumissoovi kui ka väga eripärast elu islami tingimustes. Igatahes pole ma näinud ühtegi pearätiga iraanlannat väljaspool Iraani (kui muidugi just vastav riik ei ole seda juriidiliselt või tavaõiguslikult kohustuslikuks muutnud). Igal juhul Iraan muutub. Ma ei pea siin silmas viimastel aastatel esinenud poliitilisi proteste. Ma pean rohkem silmas kõiki neid pisikesi samme, mida paljud inimesed astuvad ja kelle seas, tundub, on just naised need, kes etendavad tähtsat osa, võideldes enda piirangutest vabanemise eest. Iraan on suur maa, mistõttu pole võimalik kõnelda kõigi Iraani naiste nimel. Kuid pilk Teherani naistele näitab tendentsi, mida võib üha rohkem tähele panna kogu maal. Ma olen kohanud naisi, kes reisivad üksi ja looritatult – jah, looritatult, aga siiski üksi, ilma et sellest probleeme tekiks. Naistel on Iraani muutumises öelda jõuline sõna. Neil on mõistagi oma osa perekonnas ja kodus, aga tundub, et nad kuulutavad ette ka liikumist, mis üritab uuesti mõtestada suhet islami ja võimudega. Et islam on poliitikaga lausa lahutamatult seotud, võivad sellel olla poliitilised tagajärjed. Pärast nõndanimetatud värvilisi revolutsioone Euroopas, Kaukaasias ja Kesk-Aasias on arutatud, mis värv võiks iseloomustada tulevasi Iraani proteste. Paljude meelest võib see olla roheline, umbes nagu rohelistel kui poliitilisel liikumisel, aga võib-olla polegi järgmine revolutsioon värviline, vaid hoopis miniseelikurevolutsioon.