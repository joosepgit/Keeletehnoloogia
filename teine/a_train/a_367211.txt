arvamus.postimees.ee	 «Ei, operatsiooni nüüd küll vaja ei ole, aga teate, sellise väikese sisselõike vahest teeksin... No et lihtsalt vaadata, mis teil seal sees on...» Siis hakkab patsient arstilt üksikasju välja pressima, käib peale, anub, nõuab, tahab teada täielikku ja lõplikku tõde, kuulutab: «Uskuge mind, ma olen vapper mees, öelge nagu mees mehele, milline on mu diagnoos, kaua mulle on veel jäänud, ma pean ju jõudma kõik korda ajada...» Patsiendi mehisuses veendunud arst lõpuks tunnistabki: «Teile on jäänud kõige rohkem kaks kuud.» Selle peale annab patsient nii kõvasti talle vastu kõrvu, et arst lendab pikali. Just nii me alati talitamegi, kui meile öeldakse tõtt, mis võtab meilt viimsegi lootuse. Kui meid tapetakse sõnadega. Ja kui meil jagub kujutlusvõimet, võime hukkuda juba pooltõestki. Suurel vene näitlejal Jevgeni Jevstignejevil seisis ees südameoperatsioon. Selleks pidi ta sõitma Londonisse. Enne operatsioonilauale viimist tuli anestesioloog palatisse näitlejaga rääkima. Ta kirjeldas põhjalikult operatsiooni käiku ja selgitas, kui suur on negatiivse tulemuse võimalus. See oli õieti üsna väike, aga Jevstignejev kujutas ette kõige hullemat ja suri kohe, jõudmata selgituste lõppugi ära oodata. Just inglased mõtlesid välja geniaalse lausungi: «Surm on asi, mis juhtub teistega.» Me oleme alati piisavalt mehised, et saada üle mis tahes õnnetusest, mis tabab kedagi teist, aga me ei suuda kuidagi leppida sellega, et meie enda elul pole enam mingeid väljavaateid. Mida siis tahab tavaline inimene teada kriisist? Ta tahab teada, et kriis lõpeb, et kõik loksub tasapisi jälle paika, et kavandatud puhkuse asemel Kanaaridele langeb talle osaks tõeline saatuse kingitus – suur luksus veeta aega koos oma sõpradega, kes sarnaselt temaga ei saa kuhugi kaugele puhkama sõita ja kellel seepärast on küllaga aega, et kõik hingelt ära rääkida. Inimene, kes kuidagi ei suuda mõjutada kriisi kulgu ja sündmuste arengut, tahab võimalust minna raamaturiiuli juurde ja võtta sealt paar paksu, juba ammu unustatud üle-eelmise sajandi aeglaselt kulgevat armastusromaani köidet, kus kangelane kuulutab viieteistkümnendal leheküljel armastust, et siis kolmesaja viiekümne kaheksandal lõpuks oma südamerõõmu emmata... Jack London kirjutas umbes põhikooliealistele lastele suurepärase ulmejutustuse «Kolm südant». Seal saavad kangelased võimaluse heita pilgu tulevikku. Üks neist saab teada, mis asjaoludel ta hukkub. Tundub üsna hirmutav? Aga ei, just see võimaldab tal pääseda ka kõige lootusetumast olukorrast, sest ta teab alati, et see ei ole veel lõpp, sest tulevikupildis nägi kõik hoopis teisiti välja. Aga siis satub ta nähtud hukustseeni meenutavasse olukorda ning annab otsekohe alla ja loobub igasugusest võitlusest. Kriitik ja kirjanik Arkadi Belinkov rääkis ajaloolasele Natan Eidelmanile, et pärast seda, kui ta oli mõistetud surma mahalaskmise läbi, pidi ta ootama kaks kuud oma järjekorda surmamõistetute kambris. Kord öösel viidi ta minema, mahalaskmisele, nagu ta ise arvas, aga siis ilmus äkitselt välja juba hästi tuttavaks saanud uurija-piinaja ning hakkas Belinkovi peksma. Kohe esimese hoobi järel mõistis Belinkov, et hukkamine jääb ära, sest siis poleks ju mõtet peksta. Iga uurija hoop läks Belinkovile maksma verd ja hambaid, aga ta ei tundnud üldse valu ja aina kordas endamisi: «Elus! Elus!» Peksja vandus räigelt ja kinnitas tõesti, et süüdimõistetu jääb ellu, kuid lisas, et tal tuleb vastata veel paljudele küsimustele. Aga see polnud enam tähtis: Belinkov mäletas, et löögid tundusid lausa magusad ja süstisid temasse eluvaimu – ah, ma olen ju elus! Majanduskriis, millest ma midagi ei mõista, muutub väga kergesti hingeliseks kriisiks, millest ma juba midagi taipan, muutub apaatiaks, mõtteks olemise mõttetusest... Sellises olukorras võib inimesel, kes on juba köie kaela seadnud, isegi sõnaga tabureti jalge alt minema lüüa ehk ettevaatlikult ja viisakalt surmamõistetute kambrist välja talutada. Ma ei poolda üldsegi seda, et ajalehed, televisioon ja raadio meile lakkamatult valetaksid, roosat udu ajaksid ja «õilsa pettuse» alla mataksid, ent hüsteerilisel paanikal ja lootusetusel peab siiski olema mingi vastukaal: muidugi surub elu meid vastu maad, lämmatab ja hävitab, aga ka meie oleme võimelised raiuma džunglis endale vabaks kas või pisukese platsikese, kus valitseb inimlikkus, sõbralikkus, soojus, empaatia, mis tugevdab meie enda ja teiste enesehinnangut. Mõne päeva eest hämmastas mind Tallinna Ülikooli seminaril «Kirjaniku labor» ühe tudengi jutt: tegevus toimus kauges tulevikus, mil inimestele pole jäänud enam ühtegi inimlikku tunnet, neist on sisuliselt saanud robotid. Aga ootamatult, mingi komeedi tõttu, tekib neil taas võime tunda, saada elamusi, erutuda. Ning nad hakkavad elama uutmoodi või õieti küll pigem vanamoodi. Seejärel selgub, et järgmine komeet toob kaasa huku, kuid inimesed võtavad selle teate vastu rahulikult, «sest nad armastavad üksteist». Jutt oli muidugi ulme ja autor algaja: ma poleks kindel, et armastav inimene võib nii täie rahuga surra, sest ei sure ju ainult ta ise, vaid ka need, keda ta armastab... Kuid mõte ise on hea: kui me armastame, siis oskame hinnata oma elu iga minutit, naudime seda täiel rinnal, keskendume sellele, peame seda väärtuslikuks, ja just seetõttu ei suuda ka kõige hullem tulevik meid hulluks ajada. Need, kel on õnnestunud kogeda õnne- ja vaimustusehetki, teavad, et seda ei juhtu kunagi minevikus ega tulevikus, vaid alati olevikus. Rasketel aegadel jääb ellu see, kes teisi aitab, kellegi eest hoolt kannab, kellegi nimel välja astub, kellegagi midagi jagab. Kauget armastada on alati lihtsam ja kergem kui lähedast. Praegu laineid löövas Kirill Serebrennikovi läbinisti valelikus filmis «Jüripäev» võib näha, kuidas Moskvast provintsi sõitnud ooperilauljanna mõistab, et tähtis ei ole armastada oma poega, vaid üldse inimesi, et tähtis ei ole laulda ooperilaval, vaid üldse laulda, kas või kirikukooris. Sellest võib jääda mulje, et lähedased ei pruugigi meie jaoks tähtsad olla, et nendega võib käituda kuidas tahes. See on kõige ehtsam küünilisus, mis annab õiguse alandada oma lähedasi ning olla teiste silmis samal ajal helde käega ja heatahtlik härrasmees. Nii loobus näiteks meie linnas ainult üks teater oma inimeste tänavale viskamisest – see oli nukuteater. «Nad on ju inimesed, kuidas saab neid tänavale ajada!» sõnas pealavastaja Jevgeni Ibragimov. Teatris olid kõik temaga nõus, valmis ka vähem tasu saama, peaasi et keegi ei osutuks üleliigseks. Ühes mängus pannakse keset ruumi toolid ning inimesed käivad muusika saatel ümber nende. Kui muusika katkeb, tuleb leida endale tool. Neid on aga mängijatest vähem, nii et kellelegi kindlasti ei jätku, ning need õnnetud langevad siis mängust välja. Kas välja langeb see, kes on halb? Või hoopis see, kes ei oska tõugelda ja rüselda ning on harjunud teistele teed andma? Majanduskriis lõpeb niikuinii, aga meie jaoks on tähtis, et me mitte ainult ei elaks seda üle, vaid jääksime sealjuures ka inimesteks ega muutuks hirmust vilavate silmadega jänesteks ja irevil hammastega huntideks...