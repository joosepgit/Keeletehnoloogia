www.advent.ee	 Kuulekus tuleb vaid usu läbi. Kuulekus saab olla üksnes läbi usu. Need, keda on loetud õigeks, elavad samuti läbi usu. Põhjuse, miks kuulekus tuleb vaid läbi usu, ning usu läbi üksnes, leiame me Mäejutlusest. Jeesus kõneleb sellest, et me ei pea abielu rikkumiseks rikkuma abielu. Ning sa ei pea kedagi maha lööma, selleks et olla süüdi mõrvas. Kui sinu südames on himu ja viha, oled sa juba süüdi. Kui see tõesti on nii, siis palju sellest, mida võiksime pidada kuulekuseks, on tegelikult patt. Kui ma tahan petta maksuametit, aga jätan selle ellu viimata, siis olen ikkagi pettur. Kui minu jaoks on ahvatlev mõte röövida panka, isegi juhul, kui ma pole elus punast pennigi näpanud, olen ma ikkagi varas. Muide, kui ma ihaldan ebatervislikku toitu, isegi juhul, kui olen piisavalt tugeva tahtejõuga, et selle söömisest loobuda, võin ma siiski olla õgard! Raamatus Nõuandeid dieedist ja toitumisest lk.35 on kirjas: “Inimene ei suuda kunagi olla tõeliselt mõõdukas, kuni Kristuse arm ei ole tema südames siduvaks jõuks. Mitte ükski lubadus ega vanne maailmas ei tee sinust ega su abikaasast tervise reformijaid. Mitte ükski toidusedeli piirang ei ravi sinu haiglaslikku isu.... Kristlus teeb ettepaneku südame reformimiseks. Plaan alustada välise korrigeerimisega ning seejärel liikuda sissepoole on alati läbi kukkunud ja kukub jätkuvalt läbi. Jumala plaan sinuga on hoopis vastupidine. Ta alustab sealt, kust lähtuvad kõik probleemid ja raskused – südamest – ning alles seejärel lähtuvad südamest õigluse põhimõtted.” Luba, ma küsin su käest midagi. Kui Jumal töötleks sinu südant nii, et sa näeksid seda sellisena nagu Tema seda näeb; selliselt, et su eelistused, kalduvused, ambitsioonid ja kired on allutatud Tema kontrollile (Valitud kirjad, 1. raamat, lk. 336); selliselt, et sinu tunded, mõtted, eesmärgid ning teod on kooskõlas Jumala tahtega (Tee Kristuse juurde, lk. 61) – kas sul oleks endiselt raske kuuletuda? Pigem oleks sul raske mitte kuuletuda! Läbi püsiva ususuhte Jeesusega võime muutuda Tema sarnaseks nii, et me oleme kuulekad seest väljapoole.