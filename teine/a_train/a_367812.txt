www.bioneer.ee	 Konsortsium, mida juhib BMW Grupp, sai Briti valitsuselt loa alustada veel sel aastal Ühendkuningriigi teedel elektrimootoriga MINI E testimist. Saksamaal ja USAs juba käib elektri-MINI testimine koos avaliku sektori, eraisikute ja äriorganisatsioonide esindajatega, et saavutada autotööstuse uute tehnoloogiate võimalikult kiire turuletulek. Värske uudise taga on Briti valitsuse juures tegutsev tehnoloogianõukoda, mis otsustas toetada elektrimootoriga MINI E testprojekti Ühendkuningriigis 25 miljoni Inglise naelaga. Organisatsiooni eesmärk on innustada ja toetada tehnoloogilist innovatsiooni ülimadala süsinikdioksiidi eraldusega sõidukite turuletoomiseks. Elektrimootoriga sõiduki testimine keskendub Oxfordi regioonile ja Kagu-Inglismaa piirkonnale. Testprojekti kaasatakse avaliku sektori kõrval ka eraisikuid ja äriorganisatsioonid, et saavutada võimalikult laiapõhjaline tagasiside uudsete tehnoloogiate kasutuselevõtuks. Muuhulgas ehitatakse välja elektriauto akude laadmiseks vajalik tugivõrgustik. Kahekohaline MINI E on varustatud elektrimootoriga, mille võimsus 150 kW (204 hj). Auto kiirendab 100 km/h 8,5 sekundiga ning tippkiirus on 152 km/h. Liitium-ioon akude laadimine koduses garaažis või spetsiaalsetes energiajaamades on lihtne, elektriauto akude toiteaeg sõltub võrgu pakutavast võimsusest. Ligikaudu neli tundi laadimist (240V/32A) nõudev elektri-MINI võimaldab sõita üle 250 km. Testperiood Ühendkuningriigis algab veel enne käesoleva aasta lõppu ja selle vältel jälgitakse elektrimootoriga sõiduki kasutusega seotud kõiki aspekte nii tehnoloogilises, majanduslikus kui sotsiaalses plaanis. Testi tulemused annavad olulist tagasisidet tulevikutehnoloogiate laialdaseks juurutamiseks igapäevaellu.