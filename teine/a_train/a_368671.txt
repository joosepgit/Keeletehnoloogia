arvamus.postimees.ee	 Saks: Savisaar ei kasutanud võimalust olla tõeline riigimees Sotsiaaldemokraatliku Erakonna (SDE) aseesimehe ja kultuuripealinna nõukogu endise liikme Katrin Saksa sõnul oli Tallinna linnapeal Edgar Savisaarel kultuuripealinna projekti näol võimalus näidata, et ta on tõeline riigimees, kuid ta ei teinud seda. REKLAAM «Mul on siiralt kahju, sest see projekt on väga suur võimalus mitte ainult Tallinnale, vaid kogu Eestile. Ka Savisaarel oli suurepärane võimalus näidata, et ta on tõeline riigimees ja seisab kõrgemal parteilistest huvidest. Aga kahjuks ei kasutanud ta seda seegi kord ära,» ütles Katrin Saks intervjuus BNSile. Kultuuripealinn on kogu aeg pingeid tekitanud Saks ütles, et kultuuripealinna sihtasutuses on olnud pingeid kogu aeg, sest see on väga keeruline projekt, kuid haripunkti jõudsid need siis, kui otsustati lahti saada Mikko Fritzest. «Väga inetu oli kõik see, mis toimus eelmisel kevadel, kogu see tants Fritze palga ümber kuni sinnamaani, kui ta lahkus. Formaalselt küll ise, aga eks ta ikka viidi selleni. Ja nüüd siis juhib seda sihtasutust tubli parteisõdur Jaanus Mutli. Tal on küll kogemus administraatorina, aga inimene, kellel on suured probleemid isikliku mainega korruptsioonikahtlustuse näol, ei peaks juhtima maineprojekti,» märkis Saks. Saksa sõnul loodeti esialgu, et kolmandik kultuuripealinna rahast tuleb sponsoritelt, keda täna ei ole. «Eks see on ka maineküsimus ja kogu see jant, mis on käinud turunduskampaania ümber ning logo muutmine – ega see kõik kasuks ei tule. Väga keeruline on hajutada kahtlusi, et kampaania pole rakendatud ühe partei valimisvankri ette,» põhjendas Saks sponsorite puudumist. «Pole ju mõtet niisama seal istuda.» Kultuuripealinna sihtasutuse nõukogust lahkumise otsus ei sündinud Saksa väitel üleöö. «Ettepaneku sihtasutuse juhtimist muuta ja juhatust laiendada tegin juba kevadel, augustis pandi see hääletusele. Sel koosolekul jäin ma eriarvamusele ka mõnes teises küsimuses,» ütles Saks. «Pole ju mõtet niisama seal istuda ja raha vastu võtta, kui su ettepanekud läbi ei lähe ja sa ei saa üritusele kasulik olla,» põhjendas ta oma otsust kultuuripealinna nõukogust lahkuda. Avalduse kultuuripealinna nõukogust lahkumiseks esitas Saks 25. augustil, tuues põhjuseks kultuuripealinna projekti politiseerimise ja juhtimise Keskerakonna kontorist, minnes mööda sihtasutuse nõukogust ja töötajatest. Tallinna linnavalitsus rahuldas Saksa avalduse 30. augustil.