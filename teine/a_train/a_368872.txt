arvamus.postimees.ee	 Juhtkiri: toores diskussioon ei vii edasi Postimees ei võta veel seisukohta samasooliste inimeste partnerlussuhte riigipoolse tunnustamise poolt või vastu. REKLAAM Samuti ei anna me mingeid hinnanguid sellele, kas samasoolisel paaril peaks olema lapsendamisõigus või kas kirik peaks nende kooselu pühitsema. Hinnangute andmiseks ja seisukohtade võtmiseks pole aeg veel küps Ühiskond vajab poolt ja vastu olijate ning asjasse puutuvate institutsioonide laiapõhjalist argumenteeritud arutelu, mille käigus kujuneks enam-vähem ühine arvamus, kuidas selle probleemistikuga edasi talitada. Sest kuigi samasooliste partnerlussuhete reguleerimine riigi poolt meist igaüht puudutavaid muutusi tavaelus kaasa ei tooks, on siiski tegemist olulise, kultuuritausta ning maailmapilti ja tõekspidamisi mõjutava põhimõttelise muudatusega ning paljudel ühiskonnaliikmetel peab olema aega selle mõttega harjuda. Piltlikult öeldes näib praegu, et kahel pool veelahet seisavad kirglikud pooldajad ja tulised vastasid ning ülejäänud üritavad teemast lihtsalt mitte midagi teada. Mitte kummalgi pole õigus ja sellised toored argumendid ei saa kanda põhimõttelise muudatuse elluviimist. See on sulaselge vastandumine, millesarnast heidetakse poliitilistele erakondadele ette valimisvõitluse käigus. Kuidas saab siis arvata, et valimisvõitlusevälises diskussioonis on sellised võtted omal kohal ning vastasleerid ei pea aruelu käigus kompromissile jõudma? Loomulikult on kõigil inimestel õigus seaduse kaitsele ja võrdsele kohtlemisel, kuid samavõrra on inimestel õigus ka oma arvamusele ning selle väljendamisele. Ent kui kumbki üksteisemõistmise poole liikuda ei püüa, jäävadki mõlemalt poolt prevaleerima müüdid ja pooltõed ning lahenduseks saab olla vaid ühe võit ja teise kaotus. Kas ühiskonna ees seisvaid probleeme saab nii lahendada? Põhimõtteliselt muidugi saab, kuid see toob vältimatult kaasa osa ühiskonnaliikmete võõrandumise, halvimal juhul kogu ühiskonna lõhenemise. Sellest viimasest on mitmete sündmuste valguses juba päris palju räägitud ning pole mingit tarvidust uuesti lõhenemisega riskides ühiselu korraldama asuda. Seega peaksid samasooliste partnerlussuhete lubatavuse arutelus kõik pooled püüdma vastata üksteise küsimustele, mitte loosungitega üksteisest üle sõitma.