www.bioneer.ee	 Tootjavastutusorganisatsioon OÜ pakub alates novembrist kõigile Tallinna, Tartu, Narva, Pärnu, Haapsalu ja Kuressaare eramajade elanikele võimalust liituda pakendikoti tasuta teenusega. Teenust osutab Tootjavastutusorganisatsioon koostöös Ragn-Sellsiga. Kõigi novembris teenusega liitujate vahel loositakse välja auhindu. „Pakendijäätmed moodustavad väga suure osa olmejäätmete kogumassist – mahuliselt lausa kuni 60%. Samas on pakendijäätmete eraldi kogumine väga keskkonnasõbralik tegevus,“ ütles Tootjavastutusorganisatsioon OÜ juhatuse liige Kristiina Dreimann . „Peame oluliseks, et võimalikult palju jäätmetest oleks võimalik suunata taaskasutusse – nende eraldi kogumine on selle oluline eeldus. Kõik pakendikotiga kogutud pakendijäätmed suunatakse taaskasutusse ja nendest valmistatakse uusi tooteid,“ rääkis Kristiina Dreimann. „Pakendikoti teenusega annab Ragn-Sells koos Tootjavastutusorganisatsioonig a eramajaklientidele võimaluse kokku hoida olmejäätmetele kogumisele tehtavatelt kulutustelt,“ lausus Ragn-Sellsi ASi ärijuht Agu Remmelg . „Sorteerides pakendijäätmeid eraldi väheneb olmejäätmete maht oluliselt ning olmejäätmete konteineri tühjendamisvajaduse tihedus väheneb. Lisaks majanduslikule kasule on pakendite eraldi kogumine ka keskkonnasõbralik,“ sõnas Agu Remmelg. Ragn-Sells AS paberi- ja pakendijäätmete teenusejuht Kalle Grentsi sõnul tuleb tasuta teenuse kasutama hakkamiseks sõlmida leping Ragn-Sellsiga. „Täis pakendikilekoti jätab klient olmejäätmete konteineri kõrvale ning graafikujärgsel tühjenduspäeval viib pakendijäätmete kogumisauto selle ära. Täis kilekoti asemele jäetakse alati uued tühjad kilekotid. Oluline on, et kliendid koguksid pakendijäätmed puhtana – ka vajadusel peseksid neid enne pakendikotti panemist – see tagab, et pakendijäätmed sobiksid taaskasutamiseks,“ lausus Kalle Grents. Klaasijäätmed kogutakse muudest pakendijäätmetest eraldi: kollasesse pakendikotti tuleb koguda joogikartong ning plastist ja metallist puhtad pakendijäätmed, rohelisse pakendikotti võib panna ainult klaasist pudeleid ja purke. Tootjavastutusorganisatsioon OÜ ( www.tvo.ee ) on taaskasutusorganisatsioon, millel on õigus üle võtta pakendiettevõtete kohustust pakendijäätmete kogumiseks ja taaskasutamiseks, mis sai keskkonnaministri akrediteeringu jaanuaris 2009.Jäätmekäitlusfirma Ragn-Sells AS ( www.ragnsells.ee ) on Rootsi perefirma Ragn-Sells AB tütarettevõte Eestis. Ragn-Sells on spetsialiseerunud erinevate jäätmekäitlusalaste teenuste osutamisele kogu Eestis. Ragn-Sells ekspordib taaskasutatavaid materjale üheksasse eri riiki. Ragn-Sellsi 2008. aasta käive oli 346 miljonit krooni. Ettevõttes on 300 töötajat.