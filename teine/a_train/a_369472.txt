www.bioneer.ee	 Kampaania eesmärgiks on tõsta loomaomanike teadlikkust lemmikloomade mikrokiibiga märgistamise ja Lemmikloomaregistrisse kandmise kohta. Sooduskampaania kestab oktoobri lõpuni ja selles ajavahemikus on mikrokiibiga märgistatud lemmikloomade registrisse kandmine loomaomanikule tasuta, registri tasu maksab Eesti Väikeloomaarstide Selts. Mikrokiibiga märgistada ja Lemmikloomaregistrisse kanda saab kampaaniaga ühinenud loomakliinikutes ning loomaarstide juures. Mikrokiibiga märgistamine ja Lemmikloomaregistrisse kandmine seob looma ja omaniku ning võimaldab kadumaläinud ja leitud looma peremeest tuvastada ning loomal koju jõuda. Igal loomal peab olema omanik, mikrokiipimise ja registreerimisega vähendatakse hulkuvate loomade arvu ning saab ka kindlaks teha hooletusse jäetud loomade omanikke. Üha sagedasemate lemmikloomavarguste puhul aitab ka mikrokiip looma tõelist omanikku tuvastada. Seetõttu on kampaaniaperiood ka ideaalseks võimaluseks neile omanikele, kellel on kodus mikrokiibiga märgistatud loom, kes millegipärast ei ole veel registrisse kantud.