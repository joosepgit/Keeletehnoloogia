www.bioneer.ee	 Rosma Haridusselts koostöös Eesti Lastevanemate Liidu ja Põlva maavalitsusega otsustasid pakkuda haridusmaastiku muutustele optimistlikuma väljundi. Keeruline aeg vajab teistmoodi vaadet ja uut mõtlemist. Erinevalt tavapärasest virisevast vaatenurgast hariduses keskendub praktiline konverents positiivsele. Esitame küsimusi ja toome lahendusi, mis juba täna toimivad ka Eestis. Keskpäeval algav konverents “Head valikud hariduses” vaatab muutustele hariduses läbi eluliste näidete ja isetegemise kogemise, rääkides headest algatustest. Laiema diskussiooni hoogustamiseks soovime kaasata lastevanemate ja teiste huviliste kõrval ka ühiskonna arvamusliidreid ning otsustajaid. Põhiettekanded teevad Tiiu Kuurme, Anne Daniel-Karlsen ja Ülo Vooglaid, päeva juhib lavastaja Ain Mäeots. Kogupere konverentsile tullakse koos perega – ajal, mil vanemad saavad kuulata esinejaid ja osaleda aruteludes, jagub tegevusi ka lastele, seejärel jätkub töö praktilistes töötubades. Konverentsi lõpuks on plaan sõnastada teesid, mis aitaksid tuua värskemaid tuuli Eesti haridusmaastikule. Päeva lõpetab rõõmsa ja kaasahaarava ettekandega etno-jazz-poppi viljelev ansambel Indigolapsed. Kogupere konverents on üles ehitatud Rosma koolis käivitatud Vanemate Kooli põhimõttel, kus paralleelselt toimuvad ettekanded ja praktilised töötoad. Ettekanded peatuvad lapse loomulikku arengut toetavatel õppemeetoditel, mis aitavad kasvada õnnelikul ja sotsiaalselt küpsel indiviidil. Töötoad on mitmekülgsed ja pakuvad avastamisrõõmu (savitöö, muusika, vormijoonistamine, käsitöö, kõlapillid, mäng). Lasteaias tegutseb lastetuba (meisterdamine, ühine etendus) ja väikelaste vanematele on eraldi loeng.