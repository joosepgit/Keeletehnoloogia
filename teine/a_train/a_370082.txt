www.bioneer.ee	 Tallinna linna jäätmeteavituskampaania Prügihunt raames toimuvasse jäätmejaamade mängu „Sõprade Prügiring“ on tänase seisuga registreerunud 11 võistkonda. 29. novembri lõpuni kestvat Sõprade Prügiringi mängu juhib hetkel võistkond, millel on 22 liiget. „Kuid teistelgi ei ole veel hilja jäätmejaama minna, oma meeskond registreerida ja sõpradelegi üleskutse saata,“ ütles Tallinna Keskkonnaameti jäätmehoolde osakonna juhataja Jana Kivimägi. Tallinna Keskkonnaameti poolt korraldatavas mängus osalemiseks tuleb jäätmeid Tallinna jäätmejaamadesse viies registreerida oma külastus ja panna oma võistkonnale nimi. Seejärel tuleb oma võistkonda koguda võimalikult palju liikmeid, sest mängu võidab see tiim, kelle algatusel tekkis kõige rohkemaarvulisem sõpradevõrgustik. Iga võistkonnaliikme külastus jäätmejaama läheb kirja ühe punktina. Jäätmejaamades võetakse elanikelt tasuta vastu plasti, paberit ja pappi, autorehve, elektri- ja elektroonikajäätmeid, pakendit ja muid taaskasutatavaid jäätmeid. Mängu võitjameeskond saab 7000-kroonise seiklusfirma kinkekaardi. Lisaks saab iga mängus osaleja jäätmejaamast kaasa kaks tekstiilkotti. Kotil on kleeps, millele tuleb anda allkiri kolmele loodust säästvale lubadusele. Koti saaja lubab, et kasutab sisseostude tegemisel alati tekstiilkotti, loobub kilekotist igal võimalusel ja viib plastikpakendid selleks ettenähtud kohta - pakendikonteinerisse või jäätmejaama. Ühe koti saab mängus osaleja endale, kuid teine tuleb edasi anda inimesele, kes samuti täidab loodust hoidvaid lubadusi. „Loodame kottide jagamisega panna inimesi mõtlema sellele, et oma igapäevakäitumist muutes on võimalik keskkonnale palju tänuväärset ära teha,“ ütles Kivimägi.