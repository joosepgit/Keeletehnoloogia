www.bioneer.ee	 Keskkonnaameti peadirektor Andres Onemar tunnustas kolme töötajat ameti hõbedase ja üht töötajat kuldse teenetemärgiga. „Esimest korda väljaantava ameti kuld- ja hõbemärgi andmine on kõige suuremaks tunnustuseks ameti töötajale ameti eesmärkide täitmiseks tehtud töö eest. Sel aastal leidis tunnustust Eestile rahvusvahelist tuntust toonud töö Soomaa rahvuspargis ja regioonispetsialistide hea koostöö kohalike elanike, arendajate ja partneritega,“ ütles Andres Onemar. Hõbemärgi said kaitse planeerimise spetsialist Murel Merivee, veespetsialist Meelis Järvemägi ja looduskasutuse spetsialist Voldemar Hurt. Kuldmärk anti looduskaitse bioloog Agu Leivitsale. Hõbemärgi saanud Murel Merivee ja kuldmärgiga tunnustatud Agu Leivits tegelesid sihikindlalt rahvusvahelise projektiga, mille tulemusel võeti Soomaa rahvuspark vastu Euroopa põlislooduse võrgustiku (PAN Parks) liikmeks. Projekti käigus toimus tihe ja tulemuslik koostöö rahvuspargi elanike ning selles piirkonnas tegutsevate arendajatega., mis on oluline kaitseala eesmärkide saavutamisel. Tänu PAN Parks liikmelisusele suureneb Eesti tuntus Euroopas ning see annab rohkem võimalusi kaitsealaga seotud partneritel loodussäästlikult arendustegevusega tegeleda. Meelis Järvemägi ja Voldemar Hurt, keda tunnustati ameti hõbemärgiga, täitsid oma töökohustusi põhjalikult ja hästi ning aitasid kaasa ameti hea maine kujundamisele. Vastavalt statuudile antakse hõbemärk ameti töötajale silmapaistvalt hea teenistuskohustuste täitmise eest ning kuldne teenetemärk kas ameti töötajale või inimesele väljastpoolt teenete eest ameti tegevusvaldkonna arendamisel ja eesmärkide saavutamisel.