www.bioneer.ee	 Käesoleval õppeaastal korraldab Goethe Instituut Eestis teadusprojektide võistluse “Saksa keel helgetele peadele”. Kui eelmisel aastal rahvusvahelisest konkursist Eesti noored osa ei saanud võtta, siis sel aastal on see võimalus avanenud ka Eesti õpilastele. Võistlusel saavad osaleda kõik 15-18aastased noored, kellel on huvi loodusteaduste ja tehnika vastu ning kes on vähemalt natuke saksa keelt õppinud. Osalejad peavad käima koolis ja nad ei tohi lõpeta sellel õppeaastal gümnaasiumi. Võistlus toimub üheaegselt Tšehhis, Slovakkias, Poolas, Lätis, Leedus ja Eestis, kuid iga riik hindab projekte eraldi. Võistlusel osalemiseks peavad noored kas üksinda või kahekesi esitama teadusprojekti, mis on kas mõne toote arendus, uus leiutis, probleemi lahendus või protsessi jälgimine. “Teiste riikide kogemus on näidanud, et noored huvituvad palju keskkonnast ja tervisest ning otsivad alternatiivseid lahendusi probleemidele,” tõdeb projekti koordinaator Eestis Anne-Mai Helemäe. Näiteks esitati eelmisel aastal Lätis projekt, mille käigus tootis osaleja Liga kodus munakoorest kaltsiumit toidulisandina. Muljet avaldav oli ka Leedu noorte Mantase ja Gintare projekt, kus katsetati tule kontrollimist heliga. Lisaks projektile peavad osalejad vastama veebiviktoriini küsimustele, mille tulemus lisatakse projekti punktidele. Veebiviktoriin on ühelt poolt hea võimalus oma saksa keelt testida ja teisalt rohkem Saksamaa kohta teada saada. Võistlusel osalemiseks peavad õpilased esitama vahemikul 01.11.2011-29.02.2012 Goethe Instituudi kodulehel www.goethe.de/eesti/hk oma reaalainete valdkonnal põhineva projekti täites kodulehel selleks ette nähtud ankeedi ja vastama veebiviktoriini küsimustele. Saksa keele oskuse pärast muretsema ei pea, sest projekti võib kirjeldada eesti keeles. Märtsi jooksul selgitatakse välja 12 finalisti, kes esitavad oma projektid žürii ees. 24. aprillil tuleval aastal toimub finaal, kus žürii selgitab välja neli võitjat, kes sõidavad augustis kahenädalasele teadus- ja keelereisile Saksamaale.