www.bioneer.ee	 Kontsertide pileteid müüdi festivali avapäeval eelmise aastaga võrreldes isegi veidi enam. Tänane päev algas festivalil õpitubade ja filmiprogrammiga, avatud on käsitööhoov, regilaulupesa ning tutvuda saab pärimusmuusika teabekoguga. Päeva laulab kell 14:00 algava kontserdiga lahti rahvusvaheline rändmuusikute kooslus Ethno In Transit, elamusi pakkuvaiks kujunevad kindlasti ka Brasiilia pereansambli Cla Brasili esinemine, Tõva kurgulaulja Andrei Mongushi öine kontsert ning Eesti ansamblite Svjata Vatra, Paabli, Klapi, Untsakate jt kontserdid. Täna õhtul saab aida väikeses saalis osa ka ööülikoolist, kus muusika Jaak Tuksam arutleb loomulike ja ebaloomulike asjade üle. Festivali täpne päevakava on üleval www.folk.ee , kontsertide ülekandeid saab jälgida sealsamas „vaata ja kuula“ menüüosas. XVII Viljandi pärimusmuusika festival kestab pühapäevani, 26. juulini. Põhiprogrammis on kavas 73 kontserti, millele lisandub kolm maakonnakontserti ja 50 esinemist rohelisel laval. Viimane asub tänavu taas oma vanal kohal - Raekoja pargis. Lisaks pannakse reedel ja laupäeval kell 16-23 üles täiendav vabalava Arkaadia hoovi Viljandi kesklinnas.