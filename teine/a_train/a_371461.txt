www.advent.ee	 Jumala Sõna ei kammitse miski. See töötab ühtmoodi igas maailma riigis, kus leidub pühendunud inimesi, kes on valmis selle tõde vajavate inimesteni viima. Diosdado Corpuz jutustab loo sellest, kuidas tõde tema perekonnani jõudis. "Väikeses Villasise külas Pangasinanis, Filipiinides, seisis pisike nipapalmist maja. Seal elas mu perekond – isa, ema ja seitse last. Ühes toas oli suur puust kuju ja igal hommikul sundis meie jumalakartlik katoliiklasest ema meid sellesse tuppa minema ja kuju kummardama. Allkorrusel oli hasartmängusalong, mille tegevust juhtis mu isa. Lisaks sellele salongile oli tal palju kodusvalmistatud kanget vägijooki, mis meelitas ligi hasartmängijaid ja joodikuid kogu külast ning isegi kaugemalt. Ühel pärastlõunal tulid meie koju kaks hästiriietatud noormeest. Nad olid kirjandusevangelistid ja tulid mu isa juurde. Nad ütlesid, et tegid meie linnas väga olulist tööd ning soovisid seda ka talle selgitada. Isa kutsus nad oma väiksesse kontorisse, kus oleks võimalik omaette rääkida. Siis esitlesid nad talle raamatuid ja isa otsustas osta kaks raamatut – "Ajastute igatsuse" ja "Tee Kristuse juurde". Pärast kirjandusevangelistide külaskäiku märkasin tihti isa ostetud raamatuid lugemas. Loetu hakkas talle aina enam ja enam huvi pakkuma ja me kõik panime tähele ta elu järkjärgulist muutumist. Midagi head oli sündimas. Palju aega enne seda, kui üldse mõni adventpastor meie külla jõudis, pidas mu isa Issanda hingamispäeva. Kui see kogemus misjoni töötajateni jõudis, tulid nad meie külla ja pidasid evangeelsete koosolekute seeria. Pärast kolme kuud jutlustamist võtsid paljud inimesed Jumala tõe vastu ja tulid ristimisele. Mu isa oli üks nende hulgast. Peagi ehitati uuele usklike grupile kirik. Mõne aja pärast järgisime ka meie – ema ja seitse last – isa eeskuju. Meil on juba palju aastaid olnud soov kohata neid kaht ustavat kirjandusevangelisti, kuid siiani pole meil õnnestunud neid leida. Loodame, et näeme neid peagi uueks tehtud maal ja võime öelda: "Teie kutsusite meid siia. Suur aitäh teile."" Ustavate kirjandusevangelistide tasu saab suur olema, kui nad uuel maal oma kliente kohtavad. Ostjad on kindlasti rõõmsad, et taas neid kirjandusevangeliste näevad, ja nad võivad koos kiita Issandat kõigi imetegude eest, mida Ta nende ellu tõi, kui nad ostetud raamatuid lugesid. Palvetagem täna jälle, et rohkem pühendunud inimesi viiksid Jumala trükisõna surevale maailmale. Kui kuuled, et Ta täna SIND kutsub, ära kõhkle vastamast: "Siin ma olen, läkita mind."