arvamus.postimees.ee	 Hendrik Alla: Kivirähki piibel Andrus Kivirähki Eesti Päevalehes ilmunud «Jumala lood» koguti kuldsete kaante vahele kokku ja avaldati raamatuna. Esimese kolme müügipäevaga tõusis raamatuke Rahva Raamatu müügiedetabelis neljandale kohale. REKLAAM Eile avalikustas Soome maksuamet, et mullu teenis eesti juurtega soome kirjanik Sofi Oksanen kirjatööga üle 60 000 krooni kuus. Eesti kirjanikud kurdavad samas, et riik peaks neile palka maksma. Kivirähk müüb juba ilmunud lood edukalt veel kord maha. Isegi Eestis võib kirjutamisest ära elada, eriti siis, kui Jumal appi võtta. Kui Jumal viis aastat tagasi esimest korda ajalehes sõna võttis, tekitas see üksjagu paksu verd. Aga nagu autor ise ütleb: kus on kirjas, et Jumal ajalehes kirjutada ei tohi. Ja kuskil pole kirjas, et tema sõnade vahendaja, praegusel juhul siis Kivirähk, selle eest honorari vastu ei tohi võtta. Selles osas on ta muidugi teiste Jumalalt ilmutusi saanud prohvetitega võrreldes kaval. Moosesest Muhamedini on usumehed oma sõnumit tasuta laiali laotanud. Aga see, mille eest maksma peab, on ikka väärtuslikum kui tasuta saadu.