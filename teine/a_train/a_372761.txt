arvamus.postimees.ee	 Juhtkiri: pedofiilid vangi! Juulikuus avaldas Postimees ligi poolesaja seksuaalkurjategijast lasteahistaja nimed, kes kohtus nn pedofiiliaparagrahvide järgi süüdi mõisteti. Nüüd, kolm kuud hiljem, on neile lisandunud veel üle kahekümne nime, mis tänasest kõigile Postimehes nähtavad on. Toona, juulikuus avaldatud juhtkirjas soovitasime õiguskaitseorganitel tõsiselt kaaluda avaliku pedofiilide registri loomist. Kuna seda aga seni tehtud ei ole, siis teeme seda ise ja kavatseme süüdimõistetud lasteahistajate nimekirjade avaldamist jätkata ka edaspidi. Kui võrrelda eelmist nimekirja täna avaldatuga, võib süüdimõistetute arv näida suurena – napi kolme kuuga kogunes paarkümmend seksuaalkurjategijat, samas kui kahe ja poole aasta jooksul jõustus 45 kohtuotsust. Tõsi, kõik otsused täna avaldatud nimekirjas ei ole jõustunud: kolmel süüdimõistetul lapsevägistajal oli jultumust edasi kaevata. Ilmselt ei ole aga süüdimõistetute suurema arvu taga mitte rohkem pedofiile või kuritegusid, vaid selle põhjuseid tuleb otsida politsei, kriminaalosakondade lastekaitsetalituste ja kohtute heas töös. Sugugi vähetähtsat rolli ei mängi siin ka üldine arvamus, mis enam lapseahistamist maha salata ei luba, vaid väiksemagi kahtluse korral abi otsima julgustab. Seega ei ole vast liialdus öelda, et süüdimõistmiste lisandumist võivad kõik Eesti inimesed ka oma töövõiduks pidada. Kuid kui avalikkus, politsei ja kohtud on probleemi tõsidusest aru saanud, siis seadustik näib kuuluvat endiselt aega, mil lapsevägistamist mingiks kuriteoks ei peetud või selle ees silmad kinni pigistati. See, mis hämmastab ja kiiremas korras muutmist vajab, on endiselt naeruväärselt väikesed karistusmäärad, millega neid, sageli mitme lapse elu igaveseks rikkunud kurjategijaid karistatakse. Vaatame seekordset nimekirja: varem vägistamise eest süüdi mõistetud Jevgeni Golovan rahuldas alaealise peal oma sugulist kirge ega saanud karistuseks kahte aastatki. Silver Sild astus lapsega sugulisse ühendusse ja teda karistati tingimisi. Benno Kadak oli lapsega vahekorras ja kohus määras talle tingimisi karistuse. Ja nii edasi. Kohtuasja puhul, mis lõppes üheksa-aastase vangistusega, oli tegu lisaks raske tervisekahjustuse tekitamisega. Tundub selge olevat, et neid kahjusid, mis vägistamisega lapse psüühikale tehakse, õieti nagu kahjudeks ei peetagi. Isegi lihtsa kelmuse eest võib karmima karistuse saada. Esimene suur samm laste kaitsmiseks seksuaalkurjategijate eest on avalikustamise abil tehtud. Nüüd on vaja teha teine samm ja kohendada seadused selliseks, et naljakaristused asenduksid tegelikega. Sest omakohus ei ole ju lahendus.