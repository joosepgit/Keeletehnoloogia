arvamus.postimees.ee	 Ivar Raig: Euroopa Parlamenti lähetamine Probleemiks võib kujuneda lähetamisotsustuse madal legitiimsus, sest valimisaktiivsus tõotab tulla erakordselt madal, kirjutab Akadeemia Nord professor Ivar Raig. REKLAAM Euroopa Parlamenti (EP) kuue Eesti esindaja lähetamisotsuse tegemiseni on jäänud mõned päevad. Euroopa Liidu (EL) kõige tähtsamaid poliitilisi otsuseid võetakse vastu ELi tippkohtumistel, mis toimuvad kolm kuni neli korda aastas valitsusjuhtide ja/või riigipeade osavõtul. Kõige suuremal (üle 30 000 töötaja) ja mõjuvõimsamal ELi institutsioonil, Euroopa Komisjonil on eelkõige täitevvõimu teostamise ülesanded, aga ka ainuõigus õigusaktide algatamiseks. Peamisi õigusakte võtab vastu ministrite nõukogu, kuhu kuuluvad vastava ala ministrid igast liikmesriigist erineva arvu häältega (Eesti ministril neli häält 345st) komisjoni liikme juuresolekul. Euroopa Parlamendi roll on ELi juhtimisel võrreldes komisjoni ja nõukoguga suhteliselt väike. Aasta-aastalt on Euroopa Parlamendi poliitiline ja ka seadusandlik roll ELi õigusaktide menetlemisel küll suurenenud nn kaas­otsustamise menetluse kaudu, kuid paraku pole senini ühtegi akti, mille puhul Euroopa Parlamendil oleks lõplik otsustusõigus. Euroopa Parlamendi liikmetel pole isegi õigust seadusakti algatamiseks või selle menetlusest välja arvamiseks. Parlamendi peamiseks õiguseks on Euroopa Komisjoni tervikuna ametissenimetamine (ka tagasikutsumine) ning komisjoni liikmetele küsimuste ja järelepärimiste esitamine. Selline olukord väljendab demokraatia defitsiiti ELi institutsioonides. Euroopa valdavalt parlamentaarse demokraatiaga rahvusriikides on tavaks, et parlamendid on täielised seadusandjad ning seadusandlik, täitev- ja kohtuvõim on lahutatud, millest ELi institutsioonide puhul pole põhjust rääkida. Kuna Eesti on juba viis aastat Euroopa Liidus, siis puudutab enamik ELi 25 000st kohustuslikust õigusaktist otseselt või kaudselt ka Eestit. Sellepärast pole ükskõik, kes Eestit ELi institutsioonides esindavad. Eesti ja teiste riikide esindajaid ELi täitevvõimu ja kohtu tähtsamatesse ametitesse nimetavad rahvusriikide valitsused, rahvas neid ei vali. Need on eelkõige Siim Kallas kui Euroopa Komisjoni liige, Henrik Hololei, Signe Ratso, Maive Rute jt kui komisjoni kõrged ametnikud, Uno Lõhmus kui Euroopa Kohtu liige jne. Loomulikult toetab Kallas kogu jõuga praeguse valitsuse jätkamist, sest peatselt peab Andrus Ansipi valitsus nimetama Euroopa Komisjoni ja teiste ELi institutsioonide liikmete uued kandidaadid Eestist järgmiseks viieks aastaks. Kuna ELi institutsioonides on tasu mitu korda kõrgem kui isegi vabariigi presidendi, peaministri ja teiste tippametnike palgad, siis soovib ka enamik ligemale 1000-pealisest eestlaste rõõmsameelsest seltskonnast Brüsselis, et praegune valitsus püsiks. Ka Euroopa Parlamendi liikmeid Eestist sisuliselt ei valita, kandidaadid on nimetatud erakondade juhtkondade poolt. Rahvale jääb vaid mandaatide arvu jagamine erakondade vahel. Valija saab anda oma hääle erakonnale, kelle esinumbri­(te)st ta loodab parimat kõnelejat ja Eesti huvides lobitöö tegijat. Tõsi, Lissaboni leppe jõustumisel Euroopa Parlamendi kaasotsustamise roll mitmetes majandus- ja sisepoliitika valdkondades oluliselt suureneb (kokku 68 valdkonnas), kuid see toob kaasa rahvusparlamentide õiguspädevuste edasise kitsenemise. Riigikogu ratifitseeris Lissaboni leppe eelmise aasta hiliskevadel ilma sisulise debatita ja üldrahvaliku aruteluta. Lissaboni leppe jõustamine on praegu Iirimaa taga, kus selles küsimuses toimus ainus rahvahääletus ning leping ei saanud piisavat poolehoidu. Nii või teisiti jääb EP ilmselt veel kauaks eeskätt esindusorganiks, jututoaks, kuhu kuuluvad enamikus rahvusriikide teenekad veteranpoliitikud, suurest poliitikast välja langenud, eelpensionile saadetud või opositsiooni jäänud poliitikud. Mitmed Eesti teenekamad poliitikud on seda esinduslikku, hästi tasustatud ja kõrget pensioni tagavat kohta väärt. Valijad peaksid arvestama sellega, et Eesti poliitika sisulisi liidreid ja uuendusvalmis juhte vajame hädasti kohalike omavalitsuste ja riigikogu 2011. a valimiste jaoks. Sellepärast paljud tipp-poliitikud ei osalegi Euroopa valimistel või kavatsevad loobuda oma võimalikust mandaadist. Opositsioon kasutab neid valimisi aga ära oma positsioonide tugevdamiseks või tugevuse hindamiseks. Olen nõus, et Eesti huve EPs peaksid esindama Euroopa tasemel tegijad, nagu näiteks Mihkel Mutt, Rein Taagepera, Raivo Vare jt. Paraku neid kandidaatide hulgas pole, sest seda ei võimalda Eesti erakondade kitsalt omakasupüüdlik kultuur, mis päädib Reformierakonna ja Keskerakonna kokkuleppes sündinud ebademokraatliku EP valimiste seadusega. Eestist Euroopa Parlamenti saadetavate isikute nimed on enam-vähem teada juba enne hääletamispäevi. Probleemiks võib kujuneda lähetamisotsustuse madal legitiimsus, sest valimisaktiivsus tõotab tulla erakordselt madal. Tahaks siiski loota, et Euroopa Parlamendi hääletamisega Eestimaal süvenev apaatsus poliitika vastu ei tähenda veel poliitika surma või vaikiva ajastu uut algust, et süvenev majanduskriis ja kohalike omavalitsuste valimised ärgitavad juba sügisel valijaid aktiivselt lahendusi otsima ja poliitikas kaasa rääkima.