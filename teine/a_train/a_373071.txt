www.advent.ee	 See kogemus sai alguse Uus-Britannia saarelt Vaikse ookeani lõunaosas. Leitnant Gordon Manuel, liitlasvägede lendur, kelle jaapanlased alla tulistasid, päästeti kohalike poolt, kellest üks oli seitsmenda päeva adventistist kooliõpetaja Deni Mark. Selle põneva päästeloo kirjelduse võib leida Quentin Reynoldsi raamatust "70000 ühele". Seda raamatut võib leida Marylandi raamatukogudes ja üks väga tulihingeline lugeja – Harry Phelps Ellicotti linnast Marylandist – luges seda huviga. Talle avaldas suurt muljet selle adventistist kohaliku käitumine. "Ta uudishimu tärkas siis, kui ta luges sellest, kuidas Deni Mark andis leitnant Manuelile lugeda kolm raamatut – "Seitsmenda päeva adventistid sõjaajal", "Suur võitlus" ja Piibel. Andes järele soovile seitsmenda päeva adventistidest ja "Suure võitluse" raamatust rohkem teada saada, läks hr Phelps raamatukoguhoidja juurde ja küsis, kas tal oleks võimalik seda raamatut laenutada. Juhtus, et üks hea misjonitöö tegija, John Taylor Baltimore'ist, oli oma sõjas surma saanud poja mälestuseks ühe "Suure võitluse" eksemplari raamatukokku jätnud. Rooma-katoliku taustaga hr Phelps oli väga liigutatud, kui luges reformatsiooni kirjeldust. Mida rohkem ta luges, seda suurem oli ta soov seitsmenda päeva adventistidest rohkem teada saada. Ühel päeval kõlas hr Phelpsi uksel koputus. Üks kristlasest mees tuli teda külastama. See oli Harold Schaefer, Chesapeake'i liidu kirjandusevangelist. Ta seletas oma külaskäigu põhjust ja näitas hr Phelpsile "Koduseid piiblilugemisi". Hr Phelps aga päris hr Schaeferilt, ega ta raamatust "Suur võitlus" kuulnud pole ning ega ta midagi seitsmenda päeva adventistidest tea. See viis väga huvitava vestluseni ja pandi paika plaanid piibliuurimisteks. Mul paluti neid tunde hr Phelpsi kodus pidada. Sinna kutsuti ka sõpru ning umbes kuue kuu pärast tulid hr ja pr Phelps ning veel üks noor abielupaar ristimisele. Sellele lisaks hakkas veel üks perekond kirikus käima, üks noormees asus õppima Shenandoah Valley akadeemiasse ja viis last läksid Catonsville'i kogudusekooli. Kohe pärast ristimist otsustasid need kallid inimesed misjonitööd tegema hakata. Nad andsid piiblitunde mitmele huvitatud inimesele. Hr Phelps tegi plaane, et ühineda kolportööritööga. Vaatamata sellele, et Deni Mark puhkab nüüd hauas ja ootab Eluandja kutset, on temast maha jäänud ta head teod ja me teame, et ta saab osa selle imelise kogemuse tasust" (J. E. Curry). See kogemus on meist igaühele väljakutseks anda endast kõik, et julgustada kõikjal seitsmenda päeva adventiste evangeeliumikirjanduse levitamise tööga alustama.