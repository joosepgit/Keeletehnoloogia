arvamus.postimees.ee	 Tõnis Kõiv: senine pandipakendi süsteem peaks Eestis jätkuma Pandisüsteemis on mitmeid muresid, aga last ei tohi koos pesuveega välja visata, leiab riigikogu liige Tõnis Kõiv (Reformierakond). REKLAAM Pandimärgiga taara kogumises oleme me täielik Põhjamaa. Meil kehtiv pandipakendi kogumissüsteem on sarnane Soomes, Rootsis ja Taanis toimivaga. Hinna üle kurdavad rohkem ettevõtjad, vähem tarbijad. Iga tootja või importija, kes vastavalt toodab või toob maale kaupa, mida pakendatakse pakendimärgiga taarasse, peab osalema pakendi kokkukogumises eraldi organisatsiooni, OÜ Eesti Pandipakendi kaudu. Tootjad ja importijad ostavad oma taarale peale pandimärgi ning maksavad käitlustasu, mis katab taara kokkukogumise kulud. Tarbija ostab poest pandimärgiga toote, maksab eraldi pandi eest ning saab taara tagastamisel pandiraha tagasi. Süsteem seadustati 2004. aastal ning OÜ Eesti Pandipakend alustas tegevust 1. jaanuaril 2005. Kaupmehed on investeerinud miljoneid kroone ja soetanud taaraautomaadid. Pandiga tagatud süsteemi eeliseks on, et igal tarbijal on isiklik huvitatus taara tagastada. Taara liikumine süsteemis on hästi kontrollitav. Ka Euroopa Kohus on märkinud, et pandi- ja tagastussüsteemi olemasolu võib suurendada tühjade pakendite tagastamist ning aidata samas kaasa pakendijäätmete teadlikumale sorteerimisele. Ilma pandita pakendeid kogub mitu organisatsiooni. Inimese jaoks on pakendi konteinerisse panek tasuta. Kogu tegevuse maksavad kinni pakendiettevõtjad, kelleks on pakendatud kaupade tootjad, maaletoojad ja kaubandusettevõtted. Tõniste-Noole ettepaneku kohaselt tuleks lubada tootjal, importööril otsustada, kas ta liitub pandisüsteemiga või hoopis konteinerkogumisega ehk tekitada segasüsteem. Üheski Euroopa riigis sellist süsteemi kasutusel ei ole. Segasüsteemi puhul otsustab osa tootjaid ja importööre pandisüsteemist loobuda. Ettevõtja säästab raha ja kauplustest saab seejärel mõnda toodet osta odavamalt. Pandipakendi klientide vähenemisel kukub varem või hiljem pandisüsteem kokku. Seejärel kaovad poes pandimärgist sõltuvad hinnaerinevused ja tarbijatel kaob rahaline motivatsioon taarat tagasi viia. Tarbija ja osa ettevõtjaid saab odavamalt läbi. Kaupmehed peavad oma investeeringu korstnasse kirjutama. Elukeskkond halveneb. Tühjaksjoodud pudelite hulgad parkides ja teeservades, metsades ja randades kasvavad. Omavalitsused ja riik peavad suurendama kulutusi koristamisele. Üldiselt maksumaksja kulutused kasvavad. Keskkonnahoius kehtib põhimõte – saastaja maksab. Seega üldpõhimõttena on õige, et ettevõtjad ja tarbijad peavad pakendiga seotud kulud tasuma. Samas peab süsteem olema säästlikult kulupõhine. Tarbijad on pandisüsteemi hästi omaks võtnud. Nad on valmis maksma kallimat hinda, sest näevad selle tulemusena puhtamat elukeskkonda. Osa ettevõtjaid aga kurdab pandisüsteemi kulukuse, jäikade lepingutingimuste, suurte lepingu rikkumise trahvide ja lühikeste maksetähtaegade üle. Märkimata ei saa jätta, et kogu pakendite taaskasutusest moodustab pandipakendi osa ainult umbes 15 protsenti. Suur osa pakendeist kogutakse konteinermeetodil ja kolmandik pakendeist jõuab vaatamata kõigele koos segaolmejäätmetega prügilasse. Keskkonnakomisjonis toimunud arutelul jäi kohati mulje, nagu viibiks pakendiettevõtja ja Eesti Pandipakendi vahelistel lepinguläbirääkimistel. «Te kasutate jõumeetodeid, käitlustasu on liiga suur, leppetrahvid karmid.» Seda imelikum oli vastuseks kuulda, et praktikas ei ole ükski ettevõtja soovinud Eesti Pandipakendiga lepingu tingimuste üle läbi rääkida! Kõlasid õigustatud väited ebavõrdse kohtlemise kohta. Mõne joogi pakendil peab pandimärk olema, teistel mitte, kuigi pakend on sama. Euroopa Komisjon on samuti seisukohal, et pandimakse kohustuse puhul saab erineva kohtlemise aluseks olla vaid pakendi materjal, aga mitte mingil juhul pakendi sisu. Seega tuleks pandi alla käivatele tootegruppidele teha inventuur. Samas tuleb meeles pidada, et iga kauba lisamine pandi alla kasvatab hinda. Mõistlik on pandiga kaetud tootegruppe laiendada koostöös. Eesti pandipakendisüsteemi koormab pakendite import Lätist ja Leedust. Suured tootjad kasutavad mitme riigi turul korraga trükitud etikette. Kuigi ELi jäätmevedude määruse kohaselt on jäätmete üle piiri vedu rangelt reguleeritud, siis nõrga kontrolli tõttu sellest ei hoolita. Nii peabki Lätist toodud pandi kinni maksma Eesti tootja. Probleemi ei oleks, kui naabrid oleks samuti pandisüsteemile üle läinud, nagu 2003. aastal kolme riigi keskkonnaministrite kohtumisel kokku lepiti. Pakendite import on medali üks külg. Teisest küljest toob Euroopa Komisjon oma vastavas teatises esile, et liikmesriikide loodavatel pakendite korduvkasutuse süsteemidel võib küll olla positiivne mõju keskkonnale, kuid need meetmed võivad lõhestada siseturgu. Kui ettevõtja tegutseb mitmes liikmesriigis, siis võib ühe liikmesriigi pakendite korduvkasutuse süsteem takistada tal teises liikmesriigis turul osalemist. Kui pakendisüsteemid on erinevad, ei saa ettevõtja müüa sama kaupa igas riigis samas pakendis, vaid peab tegema kulutusi kohandamaks pakendit liikmesriigi nõuetele. 1. juunist 2009 on võimalik Eesti pandisüsteemiga liituda, valides kas unikaalkoodi (Eesti kood) või universaalkoodi (rahvusvaheline kood) käitlustasu vahel. Hinnaerinevus on 8 senti pakendi kohta. On kõlanud kahtlusi, et see pole kooskõlas kaupade vaba liikumise põhimõttega, sest ettevõtja peab tegema lisakulutusi võrdsetes konkurentsitingimustes turul osalemiseks.