arvamus.postimees.ee	 Ene Rämmeld: prantslased peavad naistepäeva au sees Hakka või arvama, et ilm on tõesti hukas. Kuidas muidu seletada seda, et märtsi alguses, kui tavaliselt loodus Prantsusmaal kenasti tärkab ja osa taimi koguni õitsele puhkeb, kattis riigi lõunaosa äkitselt 20-sentimeetrine lumekiht. REKLAAM Kusjuures alles nädalake varem sai Pariisis nautida 17-kraadist õhusooja... Eelmisel kuul Põhja-Prantsusmaad räsinud torme, mille tagajärjel mere ääres elavad inimesed leidsid end oma kodudes umbes kümne minuti jooksul sõna otseses mõttes veest ja mis nõudis 53 ohvrit, ei maksa siinkohal vist enam meenutadagi... Kõigele vaatamata käib Pariisis vilgas elu. Eestlastele ehk pisut üllatuslikult tähistati rahvusvahelist naistepäeva siin nii meeleavalduste kui ka kultuuriüritustega. Minu töökohas Pompidou kultuurikeskuses oli 8. märtsil viimast päeve avatud 20. sajandi kuulsaima prantsuse kunstniku Pierre Soulages’i näitus. Kuigi Soulages kasutab oma maalide loomisel vaid musta värvi, mõjuvad tema taiesed positiivselt ja elujaatavalt, ja seda ju külastajad otsima tulevad. Imetlesin mitu kuud ühtviisi nii maale kui ka kõrges eas kunstnikku ennast, kes jäi mitte ainult väljapanekut külastanud kõrgete poliitikute ja kultuuritegelaste, vaid ka keskuse töötajate ees alati tagasihoidlikuks ja väga tähelepanelikuks. Sellist asja ei kohta tänapäeval kuigi sageli, enamasti peetakse ennast juba esimese isikunäituse puhul maailmakuulsaks ja kiputakse ka vastavalt käituma... Naistepäeva puhul astus Tuileries’ pargi kõrval jõuliselt üles noorte kunstnike rühmitus QQQOC (coq), kelle üleskutse kõlas: «Ärge kasutage seda ainult pesemiseks, vaid kandke ka seljas!» Pariislaste ja turistide suureks jahmatuseks kandsid kümned noored päise päeva ajal elegantseid kostüüme ja isegi pulmakleite, mis olid valmistatud... kõige tavalisemast põrandalapist. Sellega taheti öelda, et ärge laske ennast heidutada ülemaailmsest majanduskriisist, vaid olge loomingulised ja suure fantaasiaga. Muidugi meenutati siin rahvusvahelise naistepäeva puhul uhkusega, et 6. märtsil 1980 valiti maailmakuulus kirjanik Marguerite Yourcenar (kelle romaane on Merike Riivese tõlkes ka eesti keeles välja antud) esimese naisena Prantsuse Akadeemia liikmeks. Tolleks ajaks juba 350 aastat vana institutsiooni otsust peeti suureks võiduks ja tunnustuseks kõigile naistele. Kõige lugupeetavamaks naiseks Prantsusmaal kuulutati tänavu aga ateist ja naispoliitik Simone Veil, kelle eestvedamisel otsustas valitsus 1974. aastal lõpuks, et ka prantsuse naistel on õigus ametlikult arsti juures rasedust katkestada. Kui seni oli katoliku kirik pidanud seda kuriteoks, siis Veili eestvedamisel leiti, et naistel peab olema õigus otsustada vajadusel abordi kasuks.