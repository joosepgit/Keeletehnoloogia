arvamus.postimees.ee	 Jürgen Tamme: väike nihe suures mängus Laupäeval Türgi ja Armeenia vahel sõlmitud lepped võimaldavad taastada omavahelise suhtluse ja avada kahe riigi vahelise piiri, kuid ei tähenda ajalooliste vastuolude haihtumist. REKLAAM Lepped puudutavad kahe riigi vahelist piiri, mille Türgi otsustas 1993. aastal sulgeda, kui Armeenia hõivas moslemitega asustatud Aserbaidžaanile kuulunud Mägi-Karabahhi. Karabahhi kon­f­likt on sisuliselt tänaseni külmutatud ja kahe kuu jooksul, mil mõlema riigi parlamendid peaksid lepingu ratifitseerima, võivad kired vaidlusaluse territooriumi ümber taas lõkkele lüüa. Kartus, et Türgi võib lepped siduda Karabahhi küsimusega, sunnib Armeeniat ootama, et Ankara protokollid esimesena ratifitseeriks. Igasuguste lisatingimuste seadmine ähvardab aga senised edusammud olematuks muuta. Sõlmitud lepete üks punkt näeb ette ka ajalooliste tüliküsimuste silumiseks ühiskomisjoni loomist. Teravaim vastuolu puudutab 1915. aastal Ottomani impeeriumis toimunud tapatalguid, mida Jerevan peab 1,5 miljoni armeenlase elu nõudnud genotsiidiks. Türgi ametliku ajalookäsitluse kohaselt langesid armeenlased sõjakaose ohvriks. Vaatamata sellele, et Armeenia mõjuvõimsa diasporaa eestvedamisel on 22 riigi valitsused armeenlaste vastu suunatud vägivalla ametlikult genotsiidiks nimetanud, puudub Türgil tahe ajaloosündmusi ümber hinnata. Ankara vankumatusest ajaloo küsimuses annab märku ka asjaolu, et võimud on genotsiidi tunnistanud riikidest suursaadikud tagasi kutsunud. Türgi-Armeenia lähenemise põhjused viivad Venemaa ja Gruusia sõjani. Olgugi et Armeenia on Kaukaasias Venemaa strateegiline partner, hirmutas augustisõda ka Jerevani, kes hakkas selgelt otsima kontakti Ankaraga. Sõltuvuse vähenemist kartev Venemaa püüdis haarata aktiivset rolli Karabahhi vaidluse lahendamisel, kuid vaenupooled nägid selles Kremli soovi laiendada sõjalis-poliitilist mõjusfääri, mistõttu jäi vahendustegevus formaalseks. Piiri avamisest lõikab rohkem kasu Armeenia, mis saab esmakordselt võimaluse pääseda Türgi kaudu välisturgudele Venemaad vältides. See ei mõjuta eriti Türgi positsioone liitumisläbirääkimistel euroliiduga, kuna ühendusele pakub rohkem huvi Küprose küsimus. Kindlasti tuleb suhete soojenemine positiivse uudisena Kaspia naftast huvitatud euroliidule, kelle hambutu ja ebamäärane poliitika pole pingeid Kaukasuse püssirohutünnis suutnud leevendada.