arvamus.postimees.ee	 Jürgen Tamme: sõda minarettidega Kui Euroopa suurima moslemikogukonnaga Prantsusmaal andsid viimase tõuke ususümbolite keelustamiseks islami pearätid, siis Šveitsis küttis kired lõkkele ühe väikelinna türgi kultuuriseltsi katusele ehitatud minarett. REKLAAM Juba kolme aasta eest puhkenud lahkhelide ja kohtulahingute tõttu riiklikuks küsimuseks tõusnud minaretitüli sai eilsel rahvahääletusel näiliselt lahenduse. Immigrantidevastane parempoolne partei leidis ettepaneku algatamiseks sobiva aja, sest majanduskriisi keerisesse sattunud rahvale oli märksa kergem selgitada, miks võõrad minaretid sisserännanud ja kiiresti kasvava usurühma poliitilis-religioosset võimupüüdlust sümboliseerivad. Erinevalt Prantsusmaa haridus- ja ametiasutustest, kus 2004. aastal kadusid islamiloor hijab, aga ka suured ristid, juudi pigimütsid ning muud religioossed sümbolid, minaretid Šveitsi tänavapildist siiski ei kao. Kas minarettide ehitamise keelustamine võib multikultuurses riigis, kus elab 400 000 moslemit, rikkuda usurahu ning tuua kaasa paisuva väärtushinnangute konflikti islamiusuga kristlikus Vanas Maailmas, on siiski veel vara öelda.