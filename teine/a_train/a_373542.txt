www.advent.ee	 "Ons mu käsi liiga lühike lunastamiseks või ei ole mul jõudu päästmiseks?" (Jesaja 50:2). Kirjandusevangelist Welsie Villanueva töötas Malusos, linnapiirkonnas Basilanil, kui tundis väga elavalt tõotust, et inglid saadavad kirjandusevangeliste. Ta oli just lõpetanud raamatute tutvustamise Maluso algkoolis, kui üks õpetaja palus, et ta külastaks üht tema kallist sõpra, kelle maja oli umbes kilomeetri kaugusel. Kui Welsie maja poole kõndis, märkas ta, et talle järgnevad kaks meest. Alguses ei pööranud ta sellele tähelepanu, sest arvas, et nad on teel oma tallu. Peagi märkas ta aga, et ta järel kõnnib neli inimest. Üks neist kandis suurt bolot (nuga) ja teisel oli käes suur roigas. Nad rääkisid kõik muslimi dialekti. Welsie muutis kolm korda suunda, et teha kindlaks, kas mehed ka siis talle järele kõnnivad. Täiesti kindlana kõndisid nad tal sabas ja säilitasid sama kaugust, olenemata sellest, kas ta kõndis aeglaselt või kiiresti. Ta märkas, et hakkab jõudma eraldatud kohta, kust põgenemine oleks praktiliselt võimatu. Siis tuli talle meelde Issanda tõotus sellistes olukordades aidata. Ta hakkas palvetama: "Issand, kui see on mu elu lõpp, ei vaidle ma vastu. Aga, palun, Issand, pea meeles mu lapsi ja seda, et nende haridustee saaks meie koolis lõpetatud ning et nad ühel päeval samuti Sind teeniksid, nagu mina suure sõõmuga olen teeninud." Kui ta pärast seda lühikest palvet silmad avas, nägi ta politseinikku, kes ligemale astus, naeratus näol. Ta tervitas politseinikku kohe rõõmsalt kätt pidi ja palus, et see talle teel seltsiks oleks. Politseinik oli rõõmuga nõus. Kui nad koos edasi kõndisid, uuris ta politseinikult, kas ta teab, kes need inimesed olid, kes teda jälitasid. Politseinik vastas, et kaks nendest olid bandiidid. Ta jätkas, öeldes, et nad olid vist huvitatud kirjandusevangelisti kaunist kotist, uskudes, et see sisaldas raha. Politseinikku märganud, pöörasid neli meest kiiresti ära. Kui Welsie õige majani jõudis, ütles politseinik, et ta on nüüd turvalises kohas. Politseinik soovis talle edu, jättis hüvasti ja kadus. Welsie on kindel, et ta kõndis koos ingliga, kes tuli politseiniku kujul. "Inglid on määratud meie abimeesteks. Nad käivad taeva ja maa vahet" ("Lõuna Vahimees", 2. aprill, 1903). Inglid on sama tõelised kui voodi, milles igal õhtul magad. Nad saadavad eriliselt neid, kes teenivad Jumalat ning valmistavad inimesi ette Jeesusega kohtumiseks, kui Ta taeva pilvedel tuleb. Tänagem täna Jumalat selle erilise teenuse eest, mida Ta oma sulastele pakub.