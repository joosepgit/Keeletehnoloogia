www.advent.ee	 Adventajalugu Filipiinidel on hämmastav lugu Jumala juhtimisest, õnnistustest ja hoolest. Filipiinid koosnevad enam kui seitsmest tuhandest saarest ja rahvast, kes on näljane tõe järele. Pärast sajandeid vaimulikus pimeduses olekut sirutati oma käed innukalt välja, et võtta vastu adventsõnum trükisõna kujul. Peagi pärast 1888. aastal Hongkongi jõudmist saatis Abram La Rue sõbralike laevakaptenite abil Filipiinidele kirjandusepakke. Esimene otsene adventistide kontakt saartega toimus 1905. aastal, kui G. A. Irwin, kes oli teel Austraaliast Peakonverentsi sessioonile, tegi peatuse Manilas, et uurida filipiinlaste hulgas töö alustamise võimalusi. Sessioonil tegi ta ettepaneku, et esimene samm peaks olema kirjandusevangelisti Manilasse saatmine. Mees, kes Filipiinidele minekuks välja valiti, oli R. A. Caldwell. 1905. aasta augustis sai Caldwell Singapuris olles kutse minna Filipiinidele. Ta jõudis veel samal kuul Manilasse. Kui laev Manila lahte jõudis, nägid ta silmad esimest korda seda suurt müüriga ümbritsetud ning rahvast pulbitsevat linna. See vaatepilt liigutas teda väga ja ta ütles: "Ma puistan raamatuid ja siis hakkavad need pärmi kombel tööle." See oli selle tohutu jutustuse algus, mida ikka veel Filipiinidel elavate meeste ja naiste elu läbi kirjutatakse. Esimesed raamatud, mida Filipiinidel müüdi, olid seitsekümmend viis eksemplari "Kodu käsiraamatust". Caldwell kasutas neid võtmena, et jõuda Manila linna katoliiklike inimesteni. Need kontaktid osutusid järgnevatel kuudel suureks abiks. Pastor ja pr J. L. McElhany jõudsid Manilasse 1905. aastal, et luua misjon. Peagi käis Manila ameeriklastest õpetajatel ja sõduritel viissada "Ajamärkide" ajakirja. Mõned ameerika perekonnad võtsid enne USAsse tagasipöördumist sõnumi vastu. Üks sõdur võttis kirjanduse lugemise ja pastor McElhanylt piiblitundide saamise tulemusena adventsõnumi vastu ja hakkas hiljem koguduse juures tööle. 1911. aastal kogunes igal hingamispäeval kahekümneliikmeline hingamispäevakooligrupp. Samal aastal hiljem pandi alus esimesele kogudusele. Peagi oli Filipiinidel koguduseliikmeid juba kakskümmend neli. Need olid esimesed viljad ning kogudus hakkas kasvama. 1913. aastal oli koguduseliikmeid kokku sada viiskümmend. Täna on koguduse liikmeskond kaugelt üle miljoni inimese ning rohkem kui nelisada kirjandusevangelisti müüb tõenäljastele hingedele aina enam ja enam raamatuid. See on kindlasti Meistri imetegu, hämmastav lugu sellest, mida Jumal on korda saatnud riigis, kus tööd alustati Tema kirjandusprogrammiga. Vähem kui üheksakümne aastaga jõuti saja viiekümnelt enam kui seitsmesaja tuhande liikmeni ning see pole veel lõpp. Igal päeval ühineb kogudusega ikka rohkem ja rohkem inimesi.