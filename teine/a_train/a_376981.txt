www.advent.ee	 Viimne suur kokkupõrge on lühike, kuid kohutav. Vanad vastuolud äratatakse ellu. Kerkivad esile uued. Maailmale tuleb anda viimne hoiatuskuulutus. Tõe kuulutust saadab käesoleval ajal eriline vägi, kuid kui kaua see kestab? Vaid pisut. Kui kunagi on olnud kriisiaeg, siis on see praegu. Tuleb teha otsustavaid pingutusi, et ajakohase kuulutusega inimeste tähelepanu võita. Kolmanda ingli sõnum mingu välja suure väega. Ärgu suhtugu keegi sellesse töösse hoolimatult ega pidagu seda vähetähtsaks. Tõde tuleb kuulutada kogu maailmas, et kõik võiksid näha valgust. See on meie töö. Valgus, mille oleme saanud kolmanda ingli kuulutuses, on tõeline valgus. Metsalise märk on nimelt see, mida oleme väitnud selle olevat. Kõike sellega seoses olevat ei mõisteta veel ega mõistetagi enne, kui rullraamat lahti rullitakse, kuid maailmas tuleb lõpule viia kõige pühalikum töö. Issand käsib oma sulaseid: “Hüüa täiest kõrist, ära peatu, tõsta häält otsekui pasun! Tee teatavaks mu rahvale nende üleastumine ja Jaakobi soole nende patud!” Meie töö olemuses ärgu olgu muutust. See olgu nii selge nagu prohvetik sõnum seda on esitanud. Ärgem astugem liitu maailmaga, eeldades, et nii saavutame enam. Juhul, kui keegi tööd pidurdab, takistades selle edenemist Jumalast määratud viisil, äratab ta sellega Jumala meelepaha. Ühtki punkti kõigest, mis on teinud meid selleks, kes oleme, ärgu nõrgestatagu. Meil on tõe vanad piirikivid, kogemus ja ülesanne; seiskem kindlalt oma põhimõtete eest, maailmale täiesti nähtavaina. On oluline, et meie töölised tõuseksid avama Jumala elavaid sõnu kõikidele rahvahõimudele, keeltele ja rahvastele. Inimesed kõigilt elualadelt seisku oma mitmekesiste talentidega Jumalast antud sõjavarustuses, töötades üksmeelselt ühise eesmärgi nimel. Ühinetagu töös – tõe viimisel kõigile rahvastele ja hõimudele –, iga tööline täitku oma erilist ülesannet. Tööpõld on lai ja töö kavandamisel tuleb alati silmas pidada tagajärgi. Kõik toimugu jumaliku plaani kohaselt. Kõik ihu liikmed ühendagu end vastavalt, et edendada Tema plaane, kes andis oma elu maailma elu eest. – Käsikiri 3, 1899.