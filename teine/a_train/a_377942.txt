www.advent.ee	 “Issandal on rahvastega riid.” Saatan on tulnud inimeste juurde valguse ingliks maskeeritult ja tema juhtimisel kummardab enamik kristlasi ebajumalatemplites tundmatut jumalat. Inimkond astus üle Jumala käsust ja trotsis Tema tahet. Jumala käsk ilmutab maailmale Jumala iseloomujooni ning sellest käsust ei saa muuta ainsatki pisiasja langenud inimkonnaga mugandumise pärast. Kuid Jumal andis inimestele eksimatu tõendi oma armastusest. Ta näitas, et õiglus on Tema aujärje alus ja Tema armastuse kinnitus. Ta kuulutas küll välja üleastumise karistuse, kuid seda kandis meie Asemik, Tema ainusündinud Poeg. Jumal ei saanud inimkonna päästmiseks tühistada oma käsku, sest see tähendanuks üleastumise põlistamist ja viinuks kogu maailma Saatana kontrolli alla. Kuid Ta “on nõnda maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu.” See imeväärne and näitab Jumala armastuse sügavust. Ta armastas patuseid inimesi niivõrd, et andis Enda oma Pojas, et neil võiks olla veel üks võimalus, veel üks katse, veel üks soodus aeg kuulekust osutada. Ta armastas inimesi nii, et andis nende päästmiseks maailmale oma Poja ja selles annis andis Ta kogu taeva! See oli ainus lahendus, mida Jumal sai teha. Selle anni kaudu loodi patustele võimalus pöörduda tagasi ustavuse teele. Jumal esitab kõigile üleskutse vaadata Jumala Talle, kes võtab ära maailma patu. Kristus võtab patuselt ära patusüü, seistes ise Käsuandja hukkamõistu all. Ta tuli siia maailma, et elada inimolemuses läbi Jumala käsk. Ta näitas, et Saatana väide nagu ei suudaks inimesed Jumala käsku täita, on valelik. Kristus täitis Jumala käsku inimolemuses ning siis, kui variserid Talle valesüüdistusi näkku paiskasid, küsis Ta neilt väe ja autoriteediga: “Kes teist saab tõestada mul ühegi patu olevat?” Ta tuli ilmutama taevasele universumile, langemata maailmadele ja patustele inimestele, et Jumal on inimkonna jaoks loonud kõik tingimused, et Kristuse õiguse kaudu suudavad kõik, kes Teda usu läbi vastu võtavad, väljendada oma ustavust Jumala käsu täitmise kaudu. Kui kahetsevad patused haaravad kinni Kristusest kui oma isiklikust Päästjast, tehakse nad osaliseks jumalikust olemusest. – Käsikiri 63, 1897.