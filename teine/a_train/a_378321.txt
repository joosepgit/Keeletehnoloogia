www.advent.ee	 Kristuse vägevad teod olid piisav tõend uskumiseks. Kuid need inimesed ei soovinud tõde. Nad ei saanud küll Kristuse tegude reaalsust tunnistamata jätta, ent mõistsid kõik need teod hukka. Nad pidid tunnistama, et Kristuse tegevuses osales üleloomulik vägi, kuid kuulutasid selle Saatanast pärinevaks. Kas nad tegelikult nii uskusid? Ei, aga nad olid kindlalt otsustanud, et tõde ei tohi nende südant mõjutada ega neid kuidagimoodi pöördumisele tuua, seepärast nimetasid nad Jumala Vaimu tööd kuradi tööks. Oo, kaastundlik Lunastaja! Milline armastus, milline võrratu armastus Tal oli! Iisraeli juhtivad mehed süüdistasid Teda, et Ta teeb oma halastustegusid kurjade vaimude vürsti kaudu, pilkasid ja laimasid, ja ometi Tema justkui ei kuulnud ega näinud. Tööd, mida Ta taevast siia maailma teostama tuli, ei saanud tegemata jätta. Ta nägi, et inimestele tuleb tõde lahti rullida. Tõevalgus peab kiirgama läbi patu ja ebausu pimeduse ning esile tooma eksituse erinevuse tõest. Kristus ei kasuta inimeste Enda juurde tõmbamiseks jõudu ega sundi. Kuid siis, kui tõde kuulutati, püstitasid end Jumala lasteks tunnistavad inimesed südames tõe vastu kaitsemüüri; teised, kes nii eelisõigustatud polnud, kes ei olnud rüütatud eneseõiguse riietega, tõmmati Kristuse juurde. Nende mõistus veendus ja asus tegevusse; valgus ja tõde kiirgasid läbi universumi. Saatan püüdis hoida maailma eest varjul suurt lepitusohvrit, mis paljastab Jumala käsu kogu selle pühas väärikuses ning mõjutab südant siduvate kinnitustega. Saatan võitles Kristuse töö vastu ja liitis kõik oma kurjad inglid inimlike tööriistadega vastutöös. Samal ajal, kui Saatan nii tegutses, liitusid taevased jõud inimlike tööriistadega taastamistöös. Siin on kaks suurt võimu, tõe ja õiguse vägi ning Saatana vägi, mis püüab Jumala käsku kehtetuks muuta. Inimlikud tööriistad tegutsevad kas Saatana väest suunatuna vaenlase ridades või kasutab Päästja inimlikke tööriistu oma kaastöölistena, koos Jumalaga.  Need, kes soovivad olla Jumala lapsed, ei saa oodata siin maailmas kerget elu.  Meid ei jäeta selles võitluses üksi. Jeesus Kristus on meie “pääste Rajaja”. – Käsikiri 61, 1899.