www.bioneer.ee	 Rimi turundus- ja kommunikatsioonijuhi Andrija Lilleoja sõnul on eesti tarbijad heategevuse osas väga osavõtlikud. Toidupanga heategevuskampaania perioodil suurenesid purgisupi müügid kolm korda ning sotsiaalmeedias hääletasid kampaania raames Toidupanga toetuseks sajad inimesed. “Siinkohal edastan Rimi ja Toidupanga nimel suurimad tänud kõikidele meie klientidele heatahtlikkuse ja osavõtlikkuse eest, et abistada vähekindlustatud peresid ja lapsi,” lisas Lilleoja. Veebruari kolmandal nädalal toimus Rimi kauplustes koostöös Toidupangaga heategevuskampaania, mille raames annetas jaekett iga teise ostetud Rimi purgisupi korral omalt poolt ühe supipurgi Toidupangale. Paralleelselt toimus kampaania jaeketi Facebook’i lehel, kus “Like’ide” eest lisandus Toidupangale teisi vajalikke toiduaineid. Toodete hulka kuulusid lisaks purgisuppidele veel konservid, pasta, küpsised, kiirnuudlid, šokolaad, manna, maapähklid, rosinad, datlid ja kiirkaerahelbed. Heategevusettevõtmine toimus kõikides Rimi kauplustes üle Eesti ja jaeketi Facebook’i lehel 15. – 21. veebruarini. Toidupank on asutatud 2010. aasta märtsis Eesti-Hollandi Heategevusfondi Päikeselill ja Swedbanki poolt. Toidupank võtab kaubandusest ja tootmisest vastu peagi realiseerimistähtaja ületavad tooted, komplekteerib vabatahtlike abiga toidukastid ja jagab need laiali enim puudust kannatavatele inimestele ja peredele, aidates nõnda kaasa raiskamise vähenemisele ühiskonnas ja jagades toiduabi sinna, kus on sellest puudus.