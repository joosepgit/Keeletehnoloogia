www.advent.ee	 Seda kõike rääkis Jeesus rahvahulkadele tähendamissõnades ja ilma tähendamissõnata ei rääkinud ta neile midagi. Mt 13:34. Suur Õpetaja kuulutas tõde inimestele, kellest paljudel polnud võimalik saada haridust ei rabide koolides ega kreeka filosoofide juures. Jeesus õpetas tõde selgesti ja otsekoheselt. Tema sõnad olid jõulised ja mõjurikkad. Rabid ja õpetajad olid niisamahästi kui sulgenud taevariigi vaeste ja rõhutute ees ning jätnud nad hukkuma. Kristus ei esitanud oma kõnedes paljusid asju korraga, et kuulajate meeli mitte segadusse ajada. Ta tegi iga punkti selgeks ja arusaadavaks. Kristus ise oli kõigi muistsete tõepärlite autor. Vaenlase tegevuse tagajärjel olid need tõed aga moonutatud. Need olid oma õigest kohast välja rebitud ja väärasse raamistikku paigutatud. Kristuse töö oli need väärtuslikud tõeaarded taaskorrastada ja tõe raamistusse paigutada. Tõe põhimõtted, mida Ta ise oli maailmale õnnistuseks andnud, olid Saatana tegevuse tagajärjel maha maetud ja näiliselt kadunud. Kristus vabastas need eksituse saasta alt ja andis neile uue elujõu ning käskis neil särada väärtuslike kalliskividena igavesest ajast igavesti. Kristus ise suutis kasutada igat vana tõde ilma, et Tal tarvitsenuks vähimatki täpikest laenata, sest Ta oli ju ise kõigi nende autor. Kui Kristus inimestele tõdesid esitas, purustas Ta nende harjumuspäraste mõtete suunda võimalikult vähe.  Seepärast äratas Ta nende mõistuse tõde nägema neile tuttavate seoste kaudu. Ta kasutas oma õpetustöös näiteid, mis kutsusid neis esile kõige ülevamad ja pühamad mälestused ja tunded ning jõudis nii inimese hinge sisimasse templisse. Ennast nende huvidega samastades kasutas Ta näiteid suurest looduseraamatust, tõi silme ette asju, millega kuulajad olid tuttavad. Lilled aasal, külvaja külvatud seeme, kevadel tärkavad võrsed, viljalõikus, linnud taeva all – kõigi nende kujundite kaudu esitas Ta jumalikku tõde, sest kõik need meenutasid hiljem, kui kuulajad neid nägid, Tema õpetusi. Kuigi Saatan on esitanud Jumala eesmärke vääriti, võltsinud Tema iseloomu ja mõjutanud inimesi nägema Jumalat vales valguses, pole Jumala armastus oma maiste laste vastu aegade jooksul kustunud. Kristuse tööks on olnud ilmutada Isa kui halastusrikast, kaastundlikku Jumalat, täis headust ja tõde.  Jumala ainusündinud Poeg hajutab Saatana põrgulikud varjud Isa ümbert ja kuulutab: “Mina ja Isa oleme üks. Vaadake Mind ja te näete Jumalat.” – Käsikiri 25, 1890 (Manuscript Releases, 13. kd, 240-243).