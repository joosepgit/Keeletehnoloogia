www.advent.ee	 [Tsiteeritud 1Jh 3:1-2.] Siin heidab Johannes pilgu igavese Jumala piiritule armastusele. Johannes ei suuda leida selle väljendamiseks sõnu ja ta kutsub maailma üles seda vaatlema. Näeme siin võrdlusi ja varjukujusid, mis kujutasid Kristust Vanas Testamendis. Jüngrid, kes olid olnud koos Kristusega kogu Tema maise teenistuse kestel, panid Tema teod kirja Uude Testamenti. Kolm ja pool aastat omandasid jüngrid õppetunde Kristuse huultelt, suurimalt Õpetajalt, keda maailm on tundnud.  Mis tõi Ta siia? Aadam ja Eeva olid Eedenis Jumala käsust üle astunud. Enne kui Kristus siia maailma tuli, vaatas Ta seda ja nägi, et Saatan võimutseb kogu inimkonna üle. Aadama üleastumise tõttu nõudis Saatan endale kogu inimkonda. Ta osutas inimeste hädadele ja haigustele ning süüdistas neis Jumalat. Saatan väitis, et Jumal ei tunne inimeste vastu mingit halastust ja nad võivad väga hästi olla ka tema, Saatana, juhtimise all. Jeesus pakkus oma elu inimkonna päästmiseks. Ta asetas kõrvale oma kuningliku rüü ja krooni, et rüütada inimolemus jumalikkusega. Kuna Jumala käsust oli üle astutud, valitses arvamus, et inimesed ei suudagi Jumala käsku pidada.  Jeesuses Kristuses ühinesid inimlikkus ja jumalikkus. Ta tuli meie maailma, et tõsta inimolemus Jumala moraaliväärtuste skaalal kõrgele. Ta käis läbi sama tee, kus langes Aadam. Ta seisis Saatana kiusatustele vastu ja väljus võitlusest võitjana. Saatan lähenes Jumala Pojale valguse inglina – niisamuti nagu ta võib kiusata ka sind. Jeesus Kristus väljus kiusatusekõrbest võitjana. Jordani kaldal palvetas Ta taeva poole sellise palve, mida taevas polnud veel kunagi kuulnud. Tema palve tungis läbi ümbritseva pimeduse ja jõudis kõrgeimate taevasteni. Taevad avanesid ja Püha Vaim laskus hiilgava, kuldse tuvi kujul Tema peale. Ja Igavese Jumala huultelt kostusid sõnad: “See on minu armas Poeg, kellest mul on hea meel!” Kristus tuli siia, meie tillukesse maailma, ning austas seda Endale inimolemuse võtmisega. Ta austas inimolemust kõigi taeva asukate silmis. – Käsikiri 16, 1893