www.advent.ee	 Kristus paastus kiusatusekõrbes nelikümmend päeva ja nelikümmend ööd. Siis tuli Saatan jõuliselt Tema juurde, lootes Teda nõrgukesena võita. Kristust tabanud kiusatused olid igas suhtes suuremad kui Aadama kiusatused, kuid Lunastaja ei kaldunud juuksekarvagi võrra kõrvale ustavusest Jumalale. Kuigi teile võib näida, et olete üksi, ei ole te üksi, sest teiega on Kristus. Olete õnnistatud seltskonnas. Teie käsutuses on sõnad, mis pärinevad prohvetitelt ja apostlitelt ning julgustavad teid püsivusele. Paljud need pühad inimesed kaotasid elu ustavuse tõttu Jumalale. Juhul, kui te tõe pärast kannatate, meenutage, et teie koorem ei ole suurem kui teistel enne teid. Milliseid katsumusi, missugust viletsust pidi taluma Paulus! Ometi ta ütleb: “Selle praeguse hetke kerge ahistus saavutab meile määratult suure igavese au.” Kui saabuvad raskused, ja need saabuvad, siis pidage meeles, et Jeesus on teie kõrval, väga käepärane abi hädaajal. Kohata katsumusi vapralt on osa kristlikust võitlusest ning sellest võitlusest on huvitatud terve taevas. Kristus teab, missuguseid kiusatusi te kohtate. Ta teab, et kui inimene tõe vastu võtab, tuleb tal võtta oma rist. Ta on valmis andma vajalikku abi. Paistku tõevalgus välja teie elust. Kas küsite, kuidas seda valgust paista lasta? Juhul, kui te enne tõe vastuvõtmist olite kannatamatud ja nurisejad, näidaku teie elu ümberolijaile nüüd, et tõde on avaldanud teie südamele ja iseloomule pühitsevat mõju: et nurisemise ja kannatamatuse asemel olete nüüd rõõmsad ega kaeba. Nii ilmutategi Kristust maailmale. Hetkel, kui palvetate Kristuse poole abi pärast, ei pruugi te tunda kogu rõõmu ja õnnistusi, mida tunda tahaksite; ent juhul, kui usute, et Kristus kuuleb ja vastab teie anumisele, saabub Kristuse rahu. – Käsikiri 8, 1885.