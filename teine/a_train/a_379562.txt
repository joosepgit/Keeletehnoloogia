www.advent.ee	 Siis Taaveti viha süttis väga põlema mehe vastu ja ta ütles Naatanile: “Nii tõesti kui Issand elab, mees, kes seda tegi, on surmalaps!”2Sm 12:5. Piibel ei kiida surelikke palju. Selles raamatus räägitakse üsna vähe ka erinevate aegade parimate inimeste voorustest. Vaikimine pole juhuslik, vaid sisaldab õppetunni meie jaoks. Kõik inimeste head omadused on Jumala and ja kõik nende head teod on sooritanud Jumala arm Kristuse kaudu. Ennastusaldav ja ennastülistav meelsus valmistas Taavetitki ette languseks.  Vastavalt Idamaa tavadele vaadati kuninga puhul läbi sõrmede sellistele kuritegudele, mida alamate juures ei sallitud. Isevalitseja ei pruukinud ohjeldada ennast nii nagu tema alamad. Kõik see vähendas Taaveti tunnetust patu äärmisest patususest.  Niipea, kui Saatan saab inimlapse lahutada Jumalast, ainsast Jõuallikast, asub ta äratama inimese lihaliku olemuse ebapühi soove. Tundes end täiesti rahulolevana ja kindlana, laskis Taavet Jumalast lahti, soostus Saatana ahvatlusega ja sai hingele süüpleki.  Batseba, kelle saatuslik ilu oli kuningale lõksuks osutunud, oli hetiit Uurija naine ja Uurija oli üks Taaveti vapraim ja ustavaim väeülem.  Kõik püüded, millega Taavet üritas oma süüd varjata, osutusid kasutuiks. Ta oli lasknud Saatana võimusel ennast võrgutada.  Näis jäävat ainult üks pääsetee ja nii tõttaski ta meeleheites lisama abielurikkumisele mõrva. Jumal saatis prohvet Naatani Taavetit noomima. Sõnum oli kohutavalt karm. Enamikele valitsejatele lausutuna oleks säärane noomitus tähendanud noomija kindlat surma.  Pöördunud Taaveti kui Jumalast seatud Jumala rahva õiguste hoidja poole, jutustas prohvet loo väärteost ja ebaõiglusest, mis nõudis karistust. Naatan vaatas kuningale otse silma, tõstis siis parema käe taeva poole ja teatas pühalikult: “See mees oled sina!” Ja ta jätkas: “Mispärast sa oled põlanud Issanda sõna, tehes, mis on tema silmis paha?” Süüdlane võib Taaveti sarnaselt püüda oma tegu inimeste eest varjata ning püüda seda igaveseks inimliku pilgu eest maha matta, kuid “kõik on alasti ja paljastatud tema silma ees – tema ees, kellele meil tuleb aru anda.”