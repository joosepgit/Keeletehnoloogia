www.advent.ee	 Aga kui sa nüüd surmad selle rahva nagu üheainsa mehe, siis  rahvad  ütlevad: Sellepärast et Issand ei suutnud viia seda rahvast maale,  tappis ta nad kõrbes. 4Ms 14:15, 16. Issand oli täitnud Aabrahamile antud tõotuse, mille kohaselt Ta pidi vabastama iisraellased pärast neljasadat orjapõlveaastat.  Ometi just siin, Tõotatud Maa piiril, häbistasid iisraellased Teda sellega, et andsid asu uskmatusele. Meid pannakse kitsastesse olukordadesse, kuid me ei ole valmis ootama; oleme valmis alles siis, kui õpime usaldama ja kuuletuma. Nüüd, just nüüd on meie võimaluste ja eesõiguste päev. Kui tõe valgus meid valgustab, tuleb see õppetund omandada. Palugem Jumalat, et Ta annaks meile tõelise arusaamise Tema iseloomust ning tahtlikkuse Talle kuuletuda. Meil tuleb püsida Iisraeli Jumala jõus ja väes. Kas teeme seda, vennad ja õed? Või nuriseme ja kaebame teel kõrguvaid takistusi vaadates ja sääsest elevanti tehes? Tänapäevalgi annab Jumal oma rahvale usukinnituseks tõendeid oma väest, nii nagu Ta andis neid tollal Iisraelile. Kas neist tõenditest ei ole tõesti mingit kasu? Kas usklikud käituvad nii nagu poleks Jumal nende heaks midagi teinud? Issand soovib, et hindaksime Tema väge ja Tema armu ja Tema suurt päästet, mille Ta on taganud meile lõpmatu hinnaga – oma ainusündinud Poja surmaga. Me elame kohtuliku arutamise ajal, prooviajal, armuajal. Jumal paneb oma rahva proovile nägemaks, kas Ta saab nende heaks töötada. Ta ei saa nende jaoks töötada juhul, kui nad avavad oma südame vaenlase sisendustele. Ta ei saa tegutseda koos nendega, kui nad usaldavad inimesi selle asemel, et vaadata Jeesusele ning tunda rõõmu Tema headusest ja armastusest. Jumal soovib teha meid rahvaks, kelle kaudu Ta saab ilmutada oma armu. Ta teeb seda, kui me Talle selleks võimaluse anname, kui me avame oma hingeaknad taeva poole ja sulgeme need maa poole; sulgeme inimliku käratseva rahvamassi, nurisemise, hädaldamise ja vigadeotsimise eest. Need, kes tänapäeval nurisevad Jumalast määratud tööliste vastu ja nõrgestavad rahva usaldust neisse, teevad sama tööd, mida tegid omal ajal iisraellased. Issand paneb tähele iga nurisevat sõna. Ta kuuleb iga sõna, mis kisub maha nende mõju, keda Ta kasutab oma tõe kuulutamiseks; tõe, mis peab valmistama rahva lõpuajal püsima jääma. – Käsikiri 10, 1903 (General Conference Bulletin, 30. märts 1903).