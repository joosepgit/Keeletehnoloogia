www.advent.ee	 Veeuputuseelse maailma üleüldisest kurjusest hoolimata ei olnud tollane ajastu vaimupime ja barbaarne nagu sageli on arvatud. Tollased inimesed võisid jõuda kõrgele moraalsele ja intellektuaalsele tasemele. Füüsiliselt ja vaimselt olid nad väga tugevad ning nende võimalused omandada nii usulisi kui ka erinevate valdkondade teadmisi olid ainulaadsed. On väär arvata, et nende pika eluea tõttu saabus neile mõistuseküpsus hiljem. Nende vaimsed võimed arenesid välja varakult ning inimesed, kes austasid Jumalat ja elasid kooskõlas Tema tahtega, arenesid tunnetuselt edasi kogu elu.  Sedamööda, kuidas on lühenenud inimeste eluiga, on kahanenud ka füüsilised ja vaimsed võimed. Enne-veeuputus-aegsed inimesed ei kasutanud raamatuid ega teinud märkmeid, sest kehalise ja vaimse vitaalsusega kaasnes hämmastav mälu. Nad suutsid taibata ja talletada kuuldut ning teadmised moonutamatult järeltulevatele põlvedele edasi anda.  Niisiis polnud tollane aeg kaugeltki vaimupimeduse aeg; see oli hoopis suure valguse ajastu. Kogu maailmal oli võimalus kuulda õpetusi Aadama suust. Ükski kahtleja ei saanud eitada Eedeni olemasolu, kuna kõik võisid inglite poolt valvatud aia sissepääsu oma silmaga näha. Loomislugu, aia olemasolu ja jutustus kahest inimsaatusega nii lähedaselt seotud puust, olid vaieldamatud tõsiasjad. Jumala olemasolu ja ülimat autoriteeti, kohustust kuuletuda Tema käsule, oli Aadama eluajal raske kahtluse alla seada. Valitsevast ülekohtust hoolimata oli maa peal ka selliseid inimesi, kelle elu õilistas ja pühitses Jumalaga ühenduses olemine. Need olid suurepärase mõistusega ja imeväärsete saavutustega inimesed. Nende elu eesmärgiks oli omandada õiglane iseloom ja õpetada jumalakartust nii oma kaasaegsetele kui ka tulevastele põlvkondadele. Piibel nime- tab neist silmapaistvaimad, kuid Jumalal on olnud kõikidel ajastutel ustavaid tunnistajaid, kogu südamega Teda teenivaid inimesi. – “Patriarhid ja prohvetid” (Patriarchs and Prophets, 82-84).