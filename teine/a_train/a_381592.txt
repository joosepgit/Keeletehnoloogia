www.advent.ee	 Kunagi oli Saatan Jumala, Jeesuse Kristuse ja pühade inglite kaastööline. Ta oli taevas kõrgelt austatud ning temast kiirgus valgust ja au, mille ta sai Isalt ja Pojalt. Siis aga murdis ta truudust ja kaotas oma kõrge, püha koha katva keerubina. Ta sai Jumala vastaseks, taganejaks, ning heideti taevast välja.  Ta kutsus kõik pimeduseväed oma lipu alla, et sõlmida kurjade jõudude meeleheitlik liit taeva Jumala vastu. Saatan tegutses järjekindlalt ja otsustavalt mässu laiendamise nimel ning selle nimel, et mõjutada inimperekonna liikmeid pöörama selga Piibli tõele ja koonduma tema lipu alla. Niipea kui Issand Jeesuse Kristuse kaudu oli meie maailma loonud ning Aadama ja Eeva Eedeni aeda paigutanud, teatas Saatan oma eesmärgist kujundada inimkonna isa ja ema tema sarnaseks ning liita nad mässumeelsete riviga. Ta otsustas kustutada inimestest Jumala kuju ja vormida inimhing enda näo järgi. Eesmärgi saavutamiseks kasutas ta pettust. Teda nimetatakse valede isaks, mõrtsukaks algusest peale, Jumala ja kõigi nende süüdistajaks, kes Jumalale ustavaks on jäänud. Ta rakendas kõik oma jõud, et võita Aadam ja Eeva taganejate poolele, ning tal õnnestus tuua mäss meie maailma. Põlvest põlve, ajastust ajastusse on Saatan kogunud käsilasi oma kuratlike eesmärkide saavutamiseks maa peal. Hiiglaslik kurjuse mürgitulv on inimkonda pidevalt üle ujutanud. Kuigi Saatan pole suutnud Jumalat troonilt tõugata, on Saatan omistanud Jumalale saatanlikud omadused ning väitnud enesel olevat Jumala iseloo- mujooned.  Lendava mao kavalusega, sulitempudega on ta suunanud enesele austuse, mida inimolevused pidanuks andma Jumalale, ning on asetanud oma saatanliku aujärje Jumala kummardajate ja nende jumaliku Isa vahele. – Käsikiri 39, 1894 (Review and Herald, 14. apr 1896).