www.naisteleht.ee	 Tervis tuleb värvilisest smuutiklaasist! Vitamiinipuuduses vaevlevad eestlased käivad ringi nagu õnnetud gripi- ja külmetusehunnikud. On aeg lülituda ümber vitamiinirikaste smuutide lainele! Smuutide ajalugu ulatub möödunud sajandi 40ndate Hollywoodi, kus staarid selle joogi kiire ja energiarikka toidupoolise otsingul avastasid. Toidukorra eest on see tõesti, sest klaasitäiest smuutist saab nii vitamiine kui ka muid organismile väga vajalikke aineid. Palju rohkem kui klaasitäiest mahlast, sest kui mahla valmistamiseks vilju kas pressitakse või aurutatakse, siis smuuti tegemiseks tuleb need kann- või saumiksriga ainult purustada. See tähendab, et kasulikku kraami jääb joogi sisse palju rohkem kui mahla sisse. Aga arvesta, et nagu paljud puuviljad ise nii annavad ka neist tehtud smuutid üsna rohkesti kaloreid, mistõttu ei tohiks neid endale päris mõõdutundetult sisse kallata. Klaas või kaks päevas on siiski täiesti lubatud! Otsisime välja kuus eriti tervislikku smuutit, mis kas puhastavad, laevad energiaga, leevendavad stressi, annavad jõudu, sobivad kaalujälgijaile või aitavad hommikul ärgata. Kuna smuutide valmistamine käib ikka ühtviisi — koostisosad kannmiksrisse ja puruks —, panime retsepti kirja ainult koostisosad. Head isu! Anna-Liisa Mets Tsitruselised on teatavasti pungil täis C-vitamiini, mida viiruste vältimiseks on päevas vaja kõigest 500 mg. Kui oled juba külmetuse üles korjanud, siis lühenda oma põdemisaega selle immuunsüsteemi tugevdava smuutiga, mille lisaväärtuseks on võime ravida valusat kurku. Viinamarjad ja õunad on madala kalorisisaldusega ja stimuleerivad suurepäraselt keha ainevahetust, põletades üleliigseid toitaineid. Ingver annab joogile mõnusat vürtsi ja sidrun ning laim veidi särtsu ja C-vitamiini.