www.advent.ee	 Mu isale valmistas heameelt hilinemise puhul meie kallal nokkida: “Iga minutiga on aeg veel hilisem.” Kui Jeesus ütleb meile, et peame olema valmis, “sest Inimese Poeg tuleb tunnil, mil te ei arvagi”, siis väljendab Ta sellega oma hoolt, et me oleksime Tema tulekuks valmis igal hetkel. Ajakirjas Signs of the Times [Aja Märgid] ilmus artikkel “Kuidas oma kell aegade lõpuks helisema panna?” (aprill 1994). Juulis kirjutas üks lugeja toimetusele vastukirja: “Nii suure tähelepanu pööramine maailma lõpule võtab inimeselt ära võimaluse aru saada, et tal on vaid see üks elu, mille jooksul täide viia oma eesmärgid selleks eluks ja ka pärastiseks. Tõeline lõpp saabub siis, kui inimesest kaob eluõhk. See võib juhtuda ükskõik millisel päeval” (Joy Churchward, Lincoln, Kalifornia). Aegade lõpp võib meie jaoks saabuda surmaga või Jeesuse teise tulekuga. Tõepoolest, iga minutiga on aeg veel hilisem. Iga minut viib meid ühe sammu võrra lähemale Jeesuse häälele, mis kutsub meid välja kaootilisest patusse uppunud maailmast. Ja see on hea sõnum! Pole tähtis, kas meid kutsutakse silmi taevasse tõstma ja vaatama, kuidas Jeesus aupilvedel saabub, või silmi uneks sulgema ja ootama, kuni Jeesus tagasi tuleb – tulemus on ikka seesama: “Inimese Poeg tuleb tunnil, mil te ei arvagi.” Mõelge vaid, millest kõigest Jeesus meid vabastab, kui Ta tuleb: puudulikkuse tundest, valust, “surmani väsinud olemise”-tundest, kaootilises maailmas elamisest tekkinud depressioonist, murest tundmatu tuleviku ees, hirmust vohava kuritegevuse ees, hirmust kaotada töö. See nimekiri võiks minna edasi ja edasi. Siia võib kirjutada kõik pettumust-valmistava, ebameeldiva, vastumeelse või vastiku. Teisest küljest aga mõelge, mida Jeesus meile pakub. Püüdke ette kujutada paika, mida Jeesus meie jaoks ette valmistab. See ületab kõik meie suurimad lootused ja pöörasemad unistused. Ja mis kõige parem: Jeesus on seal koos meiega. Rõõmustagem täna selle hea sõnumi üle, et iga minutiga on aeg veel hilisem ja et Jeesus tuleb varsti meile järele! See võib juhtuda juba täna!