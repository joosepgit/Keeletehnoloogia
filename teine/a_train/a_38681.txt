www.naisteleht.ee	 TEEMAD Koorepulber: kohvikoor, mida äike hapuks ei aja 25. Juuli 2008 - 15:33 | naisteleht Koorepulber: kohvikoor, mida äike hapuks ei aja: F: AGE/Scanpix Hea hommikukohvi asendamatud kaaslased on suts suhkrut ja tilk kohvikoort. Peenemal päeval asendavad koort jäätis, või suisa vahukoor. Kui aga ühtki neist lisandeist käepärast pole, saab kohvi heledamaks ka koorepulbriga. Pulbriga valgendatud kohv ei konkureeri peenest portselanist serveeritud kuuma eheda koorekohviga, aga maakodus või kapi tagumises nurgas võiks üks selle pakike oma aega oodata küll. Sest kui hommikul piim kohvis tükki kisub ja tee poodi piima järele jooksmiseks liiga pikk, on koorepulber musta kohvi põlgajale hea hädaabinõu. Piimast ja koorest on supermarketis müüdav kooreasendaja umbes sama kaugel kui sepik tordist. Lusikatäite kaupa ei tasu seda endale sisse laduda – säilib see pea sama kaua kui sool, aga erinevalt viimasest tagavad kooreasendaja igavikulähedase säilivuse keemilised lisandid, mis teevad tervisele liiga. Enamik kooreasendajaid, välja arvatud sojal põhinev, sisaldab ka tahkestatud taimerasva. Selle on toitumisspetsialistid üksmeelselt maha laitnud, sest tahkestatud taimerasv sisaldab trans-rasvhappeid, mis suurendavad südame- ja veresoonkonnahaiguste ohtu ning tõstavad vere kolesteroolisisaldust. Kõigele vaatamata: kui häda käes, ei maksa koorepulbriga valgendatud kohvisse enneaegu «sülitada». Kuigi paljudele meenub piima- ja kooreasendajaga seoses hoobilt, kuidas vasikad või kassipojad parema puudusel lutipudelist petukaupa peavad jooma, on paremad kooreasendajad loomasöödast kaugel. Neid kõlbab nii hommikukohvi kui pudru sisse panna. Koorepulbreid testisime tassikese kuuma musta kohviga. Just nii, nagu neid tarbima peakski. Kertu Sikk Test: Milline on parim koorepulber? BON, sojapulber kohvile ja teele , 200 g Hind: 24.90 Maitseb: Sobib eriti hästi neile, kel vererõhk või kolesteroolitase on kõrge. Hommikupudru muudab soja kohevaks ja eriti maitsvaks. Kohvis lahustub sojapulber pisut aeglasemalt kui koorepulbrid, aga need segamisele kuluvad sekundid on vaeva väärt, sest kohv maitseb nagu tavaline hea piimakohv. Pehmendab ja mahendab kanget musta kohvi väga mõnusalt. Ei ole veidrat kõrvalmaitset ega lõhna, mis kohviga konkureerida tahaks. La Mattina Cremix, kohvi ja tee valgendaja , 200 g Hind: 12.90 Maitseb: Pane kuuma tee või kohvi sisse üks-kaks teelusikatäit koorepulbrit. Lahustub kiiresti ja kohvilõhna ei riku. Musta kohvi muudab mahedamaks ja maitsvamaks. Päris koor ju pole, aga sellega valgendatud kohvi joomata ka ei jätaks. Coffeeta Classic, koorepulber, 200 g Hind: 11.90 Maitseb: Pane tassi tee või kohvi sisse üks teelusikatäis koorepulbrit ja sega. Lahustub kiiresti. Esimene lonks maitseb nagu kohv võiga, aga järelmaitse on täitsa muhe. Tubli keskmine koorepulber – kohvijook saab kreemine ja hea. Cebe Caroma, kooreasendaja , 250 g Hind: 21.90 Maitseb: Taimsel baasil valmistatud kooreasendaja, mille ühest purgist jätkub umbes sajale tassile. Esimene suutäis tundub lääge ja rasvane. Järelmaitse on täitsa hea, aga lõhn on ikkagi veider. See on midagi keemilist ja viljakohvisarnast ühteaegu. Carmen Light, kooreasendaja, 200 g Hind: 13.90 Maitseb: Et mustale kohvile koorekohvi värv saada, tuleb pulbrit kuhjaga panna. Kui õige värv käes, selgub, et pulber on tapnud kohvi lõhna, kadunud on ka kohvi maitse – tekkinud on mingi uut sorti kuum jook, mis iseenesest väga halb polegi. Aga kohvi nime see enam kanda ei tohiks. Carmen Classic, kooreasendaja , 200 g Hind: 13.90 Maitseb: Koorepulbrist täpsem nimetus sellele valgele purule oleks «kohvivalgendaja», sest koort pole selles aimatagi. Õige värvi saamiseks peab pulbrit joogi sisse segama tublisti. Tulemuseks on kirbe lõhnaga ja väga ebaloomuliku ning tehnilise kõrvalmaitsega jook. See kohv jääb kindlasti joomata. Aga lahustus see pulber kiiresti! Või nojah, see pole ka lohutus... Maitsestatud koorepulbrid Lisanditega koorepulbrid ei kuulu kindlasti gurmaanluse tippklassi, aga igapäevase kohvi teevad need pisut huvitavamaks küll. Proovi näiteks järgmisi maitseid.