www.advent.ee	 Ma ei püüagi teeselda nagu teaksin, missuguse kuju ja vormi järgi on Jumal loonud teiste maailmade asukad universumis. See, mida Pühakiri meile selgelt väidab, on aga, et Jumal lõi Aadama ja Eeva unikaalseteks elusolenditeks. Tema eesmärk oli luua emad, kes võiksid saada lapsi – eriti seda ühte Last, Jumala “ainusündinud Poega” (Jh 3:16). Ilma emata, kes oli loodud Jumala kuju järele, ei oleks Jumala Poeg kunagi siia maailma sündida saanudki. Pärast Aadama ja Eeva suurepärasele loomisele järgnenud pattulangemist tõotas Jumal saata siia maailma oma Poja. Ta pidi sündima emast, kes oli Jumala kuju peegeldus (1Ms 3:15). Looja kujundas nii Aadama kui Eeva oma kuju järele ning nad mõlemad peegeldasid ka Tema iseloomu. Vaadakem täna ühte emadele omast joont, mis väljendab kõige olulisemat Jumala iseloomujoont meie kui inimolendite suhtes – Ta armastas meid nii väga, et otsustas tulla meie maailma inimesena, kes pidi surema meie asemel. Üks liigutav lugu ema armastusest oma lapse vastu on heaks näiteks Jumala armastuse väljendumisest emasüdames. Natsid viisid kogu Rosenbergide perekonna – isa, ema, vanavanemad, pojad Davidi ja Jacobi – natside surmalaagrisse. Niikaua, kuni nad suutsid töötada, lasti neil elada. Kui nad aga muutusid nii nõrgaks, et enam tööd teha ei jaksanud, siis viidi nad esmalt gaasikambrisse ja siis visati ahju. Esimesena läksid seda teed vanavanemad. Rosenbergid teadsid, et järgmiseks ohvriks on kindlasti nende noorem ja väga nõrk poeg David. Kui isa Rosenberg ühel päeval töölt tagasi laagrisse toodi, siis otsis ta asjatult rahvahulgast oma naise ja laste nägusid. Meeleheitele viiduna märkas ta aga siiski oma vanemat poega Jacobit, kes istus kummargil ja nuttis. Kui isa küsis temalt ema ja venna kohta, siis selgitas Jacob, et kui sõdurid tulid, et Davidit endaga kaasa viia, siis ütles ema rahulikult Davidile: “Ära karda ja ära nuta, ma tulen sinuga kaasa.” Nii ta siis läkski koos oma pojaga gaasikambrisse. Kuna ema ei saanud surra oma poja asemel, siis otsustas ta kannatada koos temaga. Kuid Jeesus suri meie asemel ja läbi Tema suri ka Isa meie eest. Nii Isa kui Poeg olid mõlemad ristil. Nad kannatasid surma meie pärast – sinu ja minu pärast! See on Kolgata imeline sõnum, jumalik mõistatus kogu universumile.