www.advent.ee	 Paksud pilved katavad veel taevast, kuid aeg-ajalt tungivad päikesekiired neist läbi otsekui Jehoova kättemaksev silm. Sähvivad välgud mähivad maa valguselõõma. Läbi kohutava piksemürina teevad salapärased ja aukartustäratavad hääled teatavaks õigete saatuse. Kõik ei mõista räägitud sõnu, kuid valeõpetajad saavad neist selgesti aru. Need, kes olid veel pisut aega tagasi hulljulged, hooplevad, väljakutsuvad ja halastamatud Jumala käske pidava rahva vastu, on nüüd kohkunud ja värisevad hirmust. Nende halisemist on kuulda üle mässavate loodusjõudude. Deemonid tunnustavad Kristuse jumalikkust ja värisevad Tema väe ees, inimesed aga anuvad armu ja roomavad mööda maad kohutavas hirmus. /.../ Läbi pilvedevahelise lõhe kiirgab täht, mille hiilgus paistab ümbritseva pimeduse tõttu neljakordselt eredamana. Ustavaile toob see lootust ja rõõmu, Jumala käsust üleastujaile aga häda ja viha. Need, kes on kõik ohverdanud Kristuse pärast, seisavad kaitstult nagu Issanda koja salajases paigas. Nad on läbi proovitud ja maailma ning tõe põlgajate ees näidanud oma ustavust Tema vastu, kes suri nende eest. Imestusväärne muutus on toimunud nendega, kes silme ees seisvast surmast hoolimata jäid ustavaks. Nad on äkki vabastatud kuratlike inimeste süngest hirmuvalitsusest. Näod, mis hiljuti olid kahvatud, kartlikud ja kurnatud, säravad imetlusest, usust ja armastusest. Nende hääled paisuvad võidurõõmsaks lauluks: Jumal on meie varjupaik ja tugevus, meie abimees kitsikuses ja kergesti leitav! Sellepärast me ei karda, kui maa liiguks asemelt ja mäed kõiguksid mere põhjas! Möllaku ja vahutagu tema veed, värisegu mäed tema ülevuses!” (L 46, 2-4) ST 616, 617