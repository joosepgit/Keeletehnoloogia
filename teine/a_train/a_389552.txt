www.advent.ee	 Usume veendunult Kristuse peatsesse tulemisse. See pole meie jaoks muinasjutt, vaid reaalsus. Meil pole kahtlust – ja seda juba palju aastaid – et meie poolt tänapäeval õpetatavad tõed on käesoleva aja tõde ja et me läheneme Jumala kohtumõistmisele. Valmistume kohtuma Temaga, kes ilmub pühade inglite saatel taeva pilvedel, et teostada ustavate ja õigete juures oma viimane tegu – neile surematuse andmine. Ta ei tule mitte selleks, et puhastada meid meie pattudest ning kõrvaldada meie iseloomu puudused või väärad kalduvused. Kõik, mis meis on üldse teostatav, peab saama tehtud enne Kristuse tulemist. Kui Issand tuleb, siis need, kes on pühad, jäävad pühaks. Need, kes on hoidnud oma ihu ja vaimu pühitsuses, puhtuses ja aus, saavad lõpuks surematuse. Need aga, kes on ebaõiglased, pühitsematud ja roojased, jäävadki sellisteks. Kristuse tulekul ei teostata enam mingit tööd, mis kõrvaldaks nende puudused või annaks neile püha iseloomu. Siis ei istu Sulataja enam sulatama ega kõrvaldama nende pattu ja rikutust. Kõik tuleb teostada praegu – armuajal. Just nüüd sooritatakse töö meie heaks. Erinevate võimetega nagu me oleme, võtame vastu Jumala tõe. Kui satume tõe mõjupiirkonda, teostab see meis vältimatu töö, mis teeb meid moraalselt kõlblikeks auriigi ja pühade inglite seltskonna jaoks. Oleme praegu Jumala töökojas. Paljud meist on justkui kivimurrust välja raiutud krobelised kivid. Kui võtame vastu Jumala tõe, hakkab see meid kujundama. Tõde ülendab ja kõrvaldab meist kogu ebatäiuslikkuse ja patu, milline see ka ei oleks. Nii valmistatakse meid nägema Kuningat Tema ilus ning ühinema pühade inglitega Jumala riigis. Kuid see töö peab teostatud saama siin maal. Siin samas peab meie ihu ning hing saama kõlbulikuks surematusele. 1 Ta 167, 168