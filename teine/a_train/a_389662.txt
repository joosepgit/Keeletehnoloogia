www.advent.ee	 Kohutav on võitlus, mille poole maailm suundub. Siis, kui riigid on ühinenud võitluseks Jumala käskude vastu, annavad nad välja määruse, “et kõik, nii pisukesed kui suured, nii rikkad kui vaesed, nii vabad kui orjad” (Ilm 13, 16) peavad kiriku tava kohaselt hakkama pidama valehingamispäeva. Kõiki, kes sellega ei nõustu, karistatakse seadusandluse kohaselt. Lõpuks otsustatakse, et nad on väärt surmanuhtlust. Teisest küljest nõuab ka Jumala käsk kuulekust ning kohustab inimesi pidama Looja puhkepäeva ja räägib Jumala viha langemisest kõigile neile, kes selle eeskirjadest üle astuvad. Selle nii selgesti esitatud teadaande tõttu võtab igaüks, kes tallab jalge alla Jumala käsu, et kuuletuda inimeste seadusele, vastu metsalise märgi. Ta vannub seega truudust võimule, kellele ta valib kuuletuda Jumala asemel. /.../ Hingamispäev saab ustavuse katsekiviks, sest see on tõepunkt, millele eriti vihaselt vastu vaieldakse. Siis, kui inimesed seatakse viimase läbikatsumise ette, siis tõmmatakse piir nende vahele, kes teenivad Jumalat ja kes mitte. Nii nagu valehingamispäeva pidamine kuulekuse avaldusena riigiseadusele, kuid vastandina neljandale käsule on truudusemärgiks Jumalavastasele võimule, nii on õige hingamispäeva pühitsemine kuulekuses Jumala käsule ustavuse tõendiks Loojale. Ühed võtavad vastu metsalise märgi, näidates oma alistumist maistele Jumala käsuga vastuolus olevatele seadustele, kuid teised, kes valivad ustavuse jumalikule autoriteedile, saavad Jumala pitseri. Senimaani on peetud neid, kes esitavad kolmanda ingli kuulutust, rahutuste külvajaiks. /.../ Kuid siis, kui pühapäeva pühitsemise küsimus esile tõstetakse ja selle maksmapanekut laia avalikkuse ees arutatakse, nähakse, et sündmus, milles nii kaua on kaheldud ja millesse ei usutud, hakkab tõdenema. Siis saab kolmanda ingli kuulutus mõju, mida tal varem ei saanud olla. ST 589, 590