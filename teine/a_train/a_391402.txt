www.advent.ee	 Räägi ohus olevate inimestega ja suuna nende mõtted ristile naelutatud Jeesusele, kes suri, et nendele armu antaks. Räägi patustele Kristuse hellast, kaastundlikust armastusest, mis täidab sinu enda südant. Suuna teda taktitundeliselt. Ära ürita teda võita karmilt ja kalgilt. Pühendu kõigepealt ise Jumalale. Murdugu sinu süda, kui vaatad oma taevalist Vahemeest. Alles siis, pehmenenud ja alistunud südamega, võid rääkida kahetsevale patusele inimesena, kes tunneb lunastava armastuse väge. Palveta koos inimestega ja too nad usus risti juurde. Suuna nende meel ja pilk sinna, kuhu su oma meel ja pilk on suunatud: Jeesusele, meie pattude kandjale. Pööra nende pilk ära halvast, patusest minast ja suuna see päästjale. Siis on võitlus võidetud. Siis vaatavad nad Jumala Tallele, kes võtab ära maailma patu. Nad näevad Teed, Tõde ja Elu. Õiguse päikese säravad kiired paistavad nende südamesse. Lunastaja armastuse kõrglaine kastab nälgivaid, januseid hingesid ja patune on päästetud Jeesusele Kristusele. Ristilöödud Kristus – räägi Temast, palu Teda, laula Temast, ja see murrab ning võidab südameid. See on Jumala vägi ja tarkus, koguda hinged Kristusele. Vormiliste fraaside kordamine ja eriarvamuste rõhutamine ei saavuta midagi head. Jumala muutev armastus Tema tööliste südameis mõjub nendele, kelle heaks nad töötavad! Hinged janunevad eluvee järele. Ära ole tühi astja. Kui oled neile Kristuse armastuse allikaks, võid juhatada näljased ja janused hinged Jeesuse juurde. Tema annab neile eluleiba ja päästmise vett. 6 T 66, 67