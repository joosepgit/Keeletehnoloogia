www.advent.ee	 “Siis kuningas läks sisse lauavõõraid vaatama ja nägi seal inimest, kellel ei olnud pulmariiet seljas. Ja ta ütles temale: “Sõber, kuidas sa siia sisse oled tulnud, ilma et sul pulmariiet oleks?”” Mt 22, 11-12 Tähendamissõna pulmariidest kujutab seda puhast, plekitut iseloomu, mis Kristuse tõelisel järgijal peab olema. See antakse kogudusele, kes saab “riietatud valgesse ja hiilgavasse rüüsse”, kellel ei ole “plekki ega kortsu ega midagi muud sellist”. See riietus on “pühade õiged teod”. Ütleb Piibel.” (Ilm 19, 8; Ef 5, 27) See on Kristuse õigus, Tema enda veatu iseloom, mis antakse usu kaudu kõigile, kes võtavad Tema vastu oma isiklikuks Õnnistegijaks. Siis, kui Jumal asetas meie esivanemad pühasse Eedenisse, kattis neid süütuse valge rüü. /.../ Aga patu ilmudes nende ühendus Jumalaga kadus ja neid ümbritsenud valgus hajus. /.../ Inimene ei suuda leiutada midagi selle kaotatud süütuse-kuue asemele. /.../ Vaid Kristuse enese muretsetud riietus võib teha meid kõlbulikuks astuma Jumala ette. See riietus, Tema enda õiguse-rüü, antakse Kristuselt igale kahetsevale, uskuvale hingele./.../ Neis riietes, mis on kootud taeva telgedel, ei ole ühtainsatki inimese tehtud lõnga. Olles inimene, oli Kristusel täiuslik iseloom, ja seda iseloomu pakub Ta meile. “...ja kõik meie õigused on määrdunud riide sarnased...” (Js 64, 5) Meie kõikvõimalikud saavutused on määrdunud patust. Aga Jumala Poeg ilmus “pattu ära võtma, ja Temas ei ole pattu”. Piibli määratluse järgi “on patt käsu vastu”. (1 Jh 3, 5.4) /.../ Tuginedes Tema täiuslikule kuulekusele, võib inimene olla sõnakuulelik Jumala käskudele. Kui andume Kristusele, ühineb meie süda Tema südamega, meie tahe sulab ühte Tema tahtega, meie meel liitub Tema meelega, ja Tema hoiab meie mõtted kuulekaina. See tähendab olla riietatud Tema õigusega. Siis ei näe Issand meid vaadates viigilehtedest katet, meie alastiolekut ega patust rikutud kuju, vaid oma õiguse kuube, mis tähendab täielikku kuulekust Jumala käskudele. KV 229-231