www.naisteleht.ee	 TEEMAD Lõunapausi ajal tagumik trimmi 13. August 2012 - 8:45 | naisteleht Taguots on kontoritoolikujuline, käsi paindub ainult nii palju, nagu hiire klõpsamiseks vaja, ja oh, neist selja­hädadest ei hakka me üldse rääkima. Unustage säärane hädaldamine kohe, sest nii Tallinnas, Tartus kui ka Narvas on nüüd kõigil kontorirottidel võimalik iga tööpäeva lõunapausi ajal end toolist välja sikutada ja katusetrenniga turgutada. Kampaania «Ole vormis!» eesmärk on just toetada väheliikuvaid kontoritöötajaid tervislikuma eluviisi kujundamisel. Kuna oleme ilmselgelt väheliikuvad kontoritöötajad, proovime Tallinnas Rävala parkimismaja katusel toimuvaid trenne suurima tänutundega. Õigupoolest saame kuu aega kestva kampaania alguse puhul proovida lausa kolme erinevat stiili lõunapausitreeninguid. Tantsuga toolist välja Esiteks alustame DanceActi treeneri Elisabeth Kodusaare valvsa pilgu all hoogsat tantsu vihtumist. Tantsunautlejaile on see kahtlemata lõõgastav tegevus. Bailatino-trenn on kiire ja rütmikas. Õnnetuseks olen mina sündinud puujalg, mistõttu tunnen end naeratavate ja igat sammu pealtnäha mängleva kergusega võtvate treenijate vahel kui vanameheätt, kes Hispaania tantsuõhtule ära eksinud. 15 minutit kestev trennijupp võtab siiski päris võhmale. Tuleb välja, et armetult õigete liigutuste imiteerimine on kah päris raske. Võimle end terveks Järgmiseks jagab meile häid õpetussõnu Füsioteraapia Kliiniku füsioterapeut Katre Lust. Ta näitab ka lihtsaid harjutusi, mida saab teha kas või töölaua tagant lahkumata või oma tooli kõrval. Naise soovitus kontoritool suure teraapiapalli vastu vahetada tundub küll imetore (see, muide, on mõnes kontoris tavapraktika), sest peale lõbusa olemise treenib pallil tasakaalu hoidmine pidevalt jalalihaseid ja kingid lõpuks endale ka sirgema rühi. Tõsi ta on, sest kui pallil selga küüru lasta proovin, kukun sellega lihtsalt ümber. Tegelikult ei ole lihaseid lõdvestavaid ja venitavaid kükke, õlaringe ja puusapainutusi raske kaasa teha, kuid nende mõju on suur. Paneb ikka mõtlema, et igast kontoris istutud tunnist peaksime tegelikult pühendama vähemalt viis minutit püsti seismisele ja mõne väikse harjutuse tegemisele. Jooga Katusel saab kätt-jalga proovida ka joogas. Istun värisevate jalgadega matile, sest televiisoris nähtud joogaharjutused tunduvad minusugusele paindumatule lausa võimatud. Õnneks kinnitab treener Ereli Järv, et jooga võlu seisnevat selles, et valesid liigutusi ei olevat. Selline jutt mulle juba meeldib. Iga harjutust saab teha ka lihtsamas versioonis, sest ega kõik saa kohe esimese korraga kondiväänajateks hakata. Kõige tähtsam olevat hoida näos naeratust. Kuigi minul asendub naeratus vahe­peal pingutusgrimassiga, võin nüüd uhkelt öelda, et olen proovinud ära nii üht- kui teistpidi upakil olemise (jah, ma tean, et nende jaoks on joogas palju täpsemad terminid, aga nende toniseerivat mõju terminoloogia ei vähenda) ja olen lõpuks tõepoolest painduvam ja värskem. Tõesti, miks peaksime lõunapausi ajal rasvast päevapraadi nosima või enese sisemise kuradikesega saiakeste üle dialoogi pidama, kui kodust kaasa võetud salati või võileiva võiksime pintslisse panna hoopis teel trennist tagasi kontorisse? Mõtteselgus ja peenem piht on pärast katusetrennis ärakäimist kindlasti tagatud.