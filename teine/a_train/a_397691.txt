www.naisteleht.ee	 TEEMAD Heidy Tamme: «Eesti mehel on vene mehelt mõndagi õppida!» 16. Märts 2012 - 9:42 | naisteleht Arutleme Heidyga (68) naistepäeva eelõhtul selle püha tähtsuse ja meeste tähelepanu üle. Lauljanna on sõnakas nagu alati, ta ei põe noorte kolleegide moodi, et peab jääma «poliitiliselt korrektseks» ehk ümmarguseks. Ta ei salgagi, et tema meelest on naistepäev tähtis. «Ma vaatan kas või naistepäeval ise hommikul peeglisse ja ütlen endale: sa oled naine, sa oled väärikas ja sul tuleb kindlasti hea päev!» Miks naistepäev kaob? Heidy arvates on naistepäev hääbumas kolmel põhjusel: «Esiteks arvavad inimesed, et see on nõukaaja värk ja seetõttu ei taha nemad sellega kaasa minna. See on muidugi vale, sest tõesti, sel ajal juurdus see komme sisse küll, aga ega naised nüüd, iseseisva Eesti ajal, siis ju vähem tähtsad pole!» Teine põhjus on Heidy meelest tuim Eesti mees. «Vene mehed on selles suhtes heldemad. Juba päevi enne peavad plaani, mida naisele kinkida ja kuidas teda paremini aidata ja üllatada,» teab ta rääkida. Lisaks katab vene mees naisele pidupäeval laua või viib ta restorani ning säästab kaasat koristamisest ja muudest kodutöödest. «Eesti mees on aga kortsus kulmuga, emotsioonidest ja hoolitsusest jääb tal kuidagi puudu. Tuleb ikka teist takka lükata,» naerab lauljanna. Kuid kõige suuremaks probleemiks, miks pidupäevi enam au sees ei peeta, peab naine siiski elutempot. «Kõigil on aina nii kiire, ei ole aega enda jaokski, rääkimata teistest. Aga just naistepäeval peaks mees leidma aega, et panna oma naist end erilisena tundma. Sest just seda tahab iga naine — tunda ennast tähtsana.» Ka muid pidupäevi hakkab Heidy meelest meie elus juba liigagi napiks jääma. Ikka ju kuuleb, kuidas jõulud on liiga kommerts, naistepäev liiga stagnaaegne, valentinipäev liiga ameerikalik jne. Heidy leiab, et pidada võiks ju ometi neid kõiki! «Meie omal ajal hakkasime naistepäeva tähistama, kuna see oli uudne ja huvitav. Emadepäeva siis ju ei olnud ja naistepäev asendas natukene ka seda. Olime kõik noored ja vastuvõtlikud, iga püha oli tore.» Naistepäevakingiks kena siga Kõige ilusamad naistepäevakingitused on Heidy enda sõnul saanud oma pojalt. «Kas te kujutate ette, kui armas oli see, kui mu poeg Enzy tuli koolist koju koos isetehtud seakujulise lõikelauaga, kuhu peale oli graveeritud minu nimi,» meenutab ta heldimusega. «See oli ikka tore, et õpetajad siis poistele ka tööõpetuse tunnis meelde tuletasid, et peaks naisterahvaid meeles pidama. Seda enam vist küll ei tehta,» kahetseb daam. Tänavu olid Heidyl endal plaanid naistepäevaks saatuse tahtel juba varakult tehtud. Nimelt läks ta hea kolleegi Anne Velli raamatuesitlusele Kuku klubisse — seega võis kindel olla, et kui ka lillekuhjasid ukse taga ei oota, on pisut pidulikkust garanteeritud. Kuid Heidyl oleks tulevateks aastateks näiteks teletegijaile küll üks idee südamele panna: «Toredal päeval võiks tulla ka telekast spetsiaalne programm. Oleks ju tore kuulata ilusaid laule ja tunda uhkust selle üle, et oled naine. Paraku on meie meelelahutus kokku kuivanud ...» Siinkohal meenub Heidyle hiljutine emotsioon Eesti Laulu vaheklippidest, kus otsiti tõelist eestlast. «Meil soperdatakse kõik kokku. See on sama hea, kui et ma lähen poodi kleiti ostma, aga mulle surutakse peale püksid ja särk,» on ta pettunud. «Mingit õiget elamust ei saanud!» Parimad mälestused naistepäevast on Heidyle ikka need, mil ta on saanud publiku ees esineda. Kahjuks tänaseks ta ei mäletagi enam, millal seda viimati teha sai. «Ma olen varsti juba nii-öelda ... mahakandmisel,» naerab Heidy. «Palju ei kaasatagi enam,» lisab ta vaikselt. «Uus põlvkond tuleb peale ja on muidugi aktiivsem, organisaatorid valivad ikka oma lemmikuid. Kuigi arvan, et publik igatseb ka vanu tegijaid ja tahab kuulda vanu häid lugusid. Alles hiljuti käisin ühel juubelil üllatusesinejaks — inimestel olid lausa silmad märjad,» on Heidy õnnelik. Taas oleme alguses tagasi — kes meist ei tahaks olla märgatud ja hinnatud? Kaanelugu Heidyga näeb ilmavalgust siis, kui 8. märts on juba ajalugu. Kuid sellegipoolest tahab daam panna kõigile meestele südamele: tee see väike liigutus ja osta naisele ikkagi lilleõis! Kui naistepäeval jäi ostmata, siis osta kohe praegu! «Sellised väikesed asjad hoiavad romantikat elus ja toovad puna palgele,» muheleb Heidy.