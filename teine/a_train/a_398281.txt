www.bioneer.ee	 „Viimasel ajal on kaalutud ka võimalust rakendada skeemi, kus omavalitsus ostab sisse jäätmete veo- ja lõppkäitlusteenuse ning administreerib ja vahendab teenust edasi lõpptarbijale,“ lausus EJKLi aseesimees Argo Luude . „Sellist teed tahab minna näiteks Tallinn, mis tähendab seda, et omavalitsus tõuseb monopoolsesse seisundisse ning dikteerib mängureeglid kõikidele osapooltele, seal hulgas kõrgema hinna tarbijale. Konkurentsi kadumine ei lähe aga kokku jäätmeseaduse algse mõttega ning muudab keeruliseks järelevalve tarbijate õiguste kaitseks.“ EJKL-i hinnangul oleks sobivaimaks alternatiiviks praegusele tegevusloasüsteemi rakendamine. „Sel juhul annab omavalitsus vedajatele välja oma haldusüksuses moodustatud piirkonnas jäätmeveo õiguse, nn tegevusloa, mille tingimuste kohaselt kohustub vedaja teenust osutama vastavas piirkonnas kõigile selleks soovi avaldavatele jäätmevaldajatele,” ütles EJKLi aseesimees Agu Remmelg . „Kuna vedajad tegutseksid kontrollitud vabaturul, taastub konkurents vedajate vahel ning tarbijate seisukohalt paraneb kindlasti ka jäätmeveoteenuse kvaliteet. Jäätmevedajad on samuti motiveeritud leidma uusi lahendusi jäätmeveo paremaks korraldamiseks ja keskkonnakaitseliste nõuete paremaks täitmiseks. Muudatus võimaldab jäätmevaldajal ehk teenuse tarbijal ise otsustada teenusepakkuja üle kõigi tegevusluba omavate teenusepakkujate vahel.” „Kui ühes piirkonnas tegutseb mitu tegevusloaga vedajat, saab klient valida teenuse pakkujat ja kaubelda tingimuste üle, samas jääb tal siiski kohustus sõlmida leping ühe piirkonnas veoluba omava ettevõttega. Tegemist pole kindlasti nii keerulise valikuga, kui seda on lepingu sõlmimine energiafirmaga,“ lisas Margit Rüütelmann.