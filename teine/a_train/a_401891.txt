www.naisteleht.ee	 Jäätiseaeg on juba käes! Ilmad lähevad soojemaks, rõivad õhemaks ja jäätis järjest populaarsemaks. Mida uut või lihtsalt huvitavat jäätisetootjad sel kevadel pakuvad? Anna-Liisa Mets Kuidas testisime? Kuna täiesti erineva maitsega jäätiseid omavahel võrrelda ei saa, siis seda me ei teinudki. Hindasime iga jäätise puhul, kas tegu on sellega, mida välja reklaamitakse ehk kas šokolaadijäätises leidub šokolaadi jne. Pidasime oluliseks sedagi, et jäätisel oleks veidi jahutamisvõimet ja et külm maius sulades pluusi üle ei ujutaks. Nestle Nestea Hind: 0.99 See on jäätee! Või isegi parem kui jäätee, sest see on ikka tõeliselt jäine! Maailma kõige värskendavam jäätis/jäätee, ausõna. Süües peab tuubi pigistama ja see tekib hirmu, et sisu valgub välja, aga see vajub sulades kenasti tuubi tagasi, mitte sööja kätele, ja pärast saab tuubi tühjaks juua. Geniaalne! Premia Eriti Rammus punase sõstraga Hind: 0.63 Eriti Rammus ei vea iial alt. Punane sõstar muudab ta veidi hapumaks – koorejäätise magusus ja sõstra hapusus sulavad mõnusalt kokku. Hea jahutav suutäis. Ja vahvlituutu põhjas on peidus isegi üks terve sõstar! Premia Vana Toomas Hind: 0.90 Punkte anname kohe selle eest, et šokolaad sulab suus koos jäätisega, mitte ei moodusta eraldiseisvat kõva koorikut. Maitsed on head, jäätis mõnusalt koorene. Ainult üks nüanss on siin: kuna jäätis on suur, tuleb seda kärmelt limpsida, muidu sulab üles. Premia jogurti-virsikujäätis Hind: 0.63 Virsikut on täitsa tunda, aga jogurti asemel viskab ikka hariliku koorejäätise maitset, kuigi see tundub tõesti veidi kergem kui tavaliselt. Vana hea Premia jäätis, milles ei pea pettuma. Kindel valik! Balbiino fitness-jäätis maasikaga Hind: 0.88 Esiteks: kas fitness-jäätis peaks ikka 90 grammi kohta sisaldama 9 grammi rasva? Teiseks: see meenutab väga maasikamaitselisi light-jogurteid. Ongi kõik. Nestle KitKat Hind: 0.75 KitKat on selles jäätises tõesti olemas. Sõna otseses mõttes: üks šokolaadilõik on otsapidi vahvlitopsi sisse pistetud, mis muudab jäätise söömise natuke ebamugavaks. Maitselt on see üks väga suurte magusasõprade jäätis. Nestle Hello Kitty Hind: 0.40 Mahla- ja koorejäätise segus lubatud vaarikamaitset tunda pole. Ilmselt loodetakse, et elukas ja nimi pakendil teevad oma töö, aga natuke oleks võinud siiski ka sisule panustada.