www.advent.ee	 Nüüd, kui Washingtoni piirkonnas on vangistatud kaks kahtlusalust, keda süüdistatakse kümnes mõrvas, võivad inimesed kergemalt hingata. Üks snaipri ohver oli adventist, keda Washingtoni adventkogudused kui üht omade seast leinavad. Premkumar Walekari, 54-aastast meest, kes oli snaipri kolmas ohver, tulistati 3. oktoobril, kui ta bensiinjaamas kütust võttis. Kahe kahtlusaluse John Allen Muhhamadi ja John Lee Malvo vastu on algatatud kriminaalasi. Tulistamiste tagajärjel on 10 inimest hukkunud ja kolm inimest saanud haavata. Adventkiriku esindaja Ray Dabrowski on kiriku poolt avaldanud vastavatele instantsidele tänu tehtud töö eest. “Vägivald, surm ja terror – need on tänapäeva ühiskonnas liiga tuntud faktorid,” ütles Dabrowski. “Kristlastena vaatavad adventistid aega, mil selliseid asju enam ei esine. Kuid selle ajani on adventistid pühendunud olema rahu saadikud ja kannatanute toetajad.” Uudistes on räägitud, et üks süüalustest, John Allen Muhhamad, on islamiusuline. Adventkiriku avalike suhete ja usuvabaduse osakonna juhataja on hoiatanud igasuguse religioosse üldistamise eest. “Ärgem hakakem looma stereotüüpe vaid selle alusel, et kellegi usuks on islam. Selline tegevus on tulutu ja ohtlik ning see on esimene samm sallimatuse ja lõpuks tagakiusuni.”