www.advent.ee	 Tänavuses noortelaagris käis kõnelemas talendikas adventist Tihomir Lazić (30). Lisaks suurepärasele kõnelemisoskusele võlus ta kuulajaskonda ka klaverimängu ja laulmisoskusega. Kuidas ta oma andeid kasutab ja mida Piiblit uurides on avastanud, tutvustab külaline oma sõnade läbi. Minu nimi on Tihomir Lazić ning käesoleval hetkel õpin Oxfordi ülikooli doktoriõppes teoloogiat. Esialgu õppisin muusikat ja teoloogiat Serbias, mis on ühtlasi mu kodumaa. Hiljem siirdusin Suurbritanniasse kõrgharidust edasi omandama. Oma akadeemiliste tegevuste käigus olen osalenud paljudes sotsiaalsetes ja vaimulikes projektides, olles muusikaline juht ja esineja. Samuti töötan noortepastorina, klaveri- ja lauluõpetajana, külalislektorina teoloogiakursustel ja motiveeriva kõnelejana erinevatel noorteüritustel üle maakera. Ma armastan ujuda, võrkpalli mängida, raamatuid lugeda, reisida ning õppida tundma erinevaid kultuure ja inimesi. Millised on sinu varaseimad mälestused seoses muusikaga? Need ulatuvad kaugele lapsepõlve, mil mäletan oma vanaema köögis laulmas ja kooki küpsetamas. Samuti mäletan üht vana kassetti, mille olin oma tädilt kingituseks saanud. Seal olid lastelaulud ja ma kuulasin seda kassetti ööd ja päevad läbi. Mäletan, et olime oma õega vaimustuses sellest, kui avastasime isa vana raadio, millega sai ka lindistada. Me hakkasime põnevusega ootama järgmist vaheaega, et sugulastele külla sõita. Me laulsime mitmehäälselt ja siis ma unistasin, et saaksime oma laulu selle vana raadioga salvestada. Eriline mälestus on mul ka reedeõhtustest perekondlikest kogunemistest, kus me olime ümber klaveri ja laulsime tunde koos. Mida tähendab sinu jaoks teenimine? Mulle meeldib definitsioon, mille kohaselt teenistus hõlmab kogu elu. Meie, loodu, teenime oma Loojat. See hõlmab kõiki inimolevuse võimeid. Teenimine ei ole ühe-kahe tunni pikkune käitumisviis, nii kaua kui jumalateenistus kestab. See on palju enamat. See on pigem elustiil. See on viis, kuidas sa mõtled, käitud ja tunnetad Jumalat. On inimesi, kes püüavad teistele peale suruda oma interpretatsiooni ja arusaama Jumalast. Mida nad tegelikult teha püüavad, on luua Jumal oma näo järgi. Nad vaatavad ülevalt alla ja näevad veepinnal oma näo peegeldust. Nad peavad taevalikku dialoogi iseendaga. Nii me, inimesed, mõnikord käitume. Briti sõna worship tähendab kõikehõlmavat Jumala teenimist. See tähendab, et meie teenimine peaks olema loomulik vastus Jumalale. See peaks hõlmama emotsioone, ent olema ka ratsionaalselt põhjendatav, mis ajendab meid tegudele. Mulle on eriliselt südamelähedane salm 2. Ajaraamatu 16:9, mis ütleb: „Sest Issanda silmad jälgivad kogu maad, et võimsasti aidata neid, kes siira südamega hoiavad tema poole.“ See on kerge matemaatika, miks me ei näe rohkem väge ja Jumalikku toimimist selles maailmas! Sest me ei ava oma südant täielikult Temale. Teenimise kaudu saame avada kogu oma olemuse Jumalale. See on ka viis, kuidas Jumal saab ilmutada oma isikut kogu maailmale. Allikad: www.essenceofworship.org ja advent.ee Toimetas Helis Rosin Vaata Tihomiri jutlusi ja lauluettekandeid allpool olevate linkide abil. Katkendid külaliskõneleja jutust noortelaagris... Sa esindad Jumalat selles keskkonnas, kus sa oled. See on kõige kõrgem kohustus, mis sul üldse on. See on suur asi, see ei ole lihtsalt: teeme ära. Kas sa pühendad end täielikult Jumalale? Kui sa lähed koju, esita endale küsimus: kas teised saavad aru, et ma olen adventist? See, kuidas ma räägin, käitun, minu taevalik dialekt... Kas ma värskendan seda keskkonda? Juhul kui sa ootad Kristuse tulekut, kas sa mängid oma osa? Meie rollid muutuvad. Sa pead hoolikalt tähele panema, milline on see märguanne, mis tuleb dirigendilt sulle. Kui sa oled pikolo­flööt, väike instrument, ära mõtle, et sa pole oluline. Juhul kui sina ei mängi neid kahte takti kogu muusikapala jooksul, siis miski pole samamoodi. Keegi ei saa sind asendada. Need oskused ja kogemused, see komplekt, mis sul on – kellelgi pole täpselt samasugust. Sinul on unikaalne geneetiline informatsioon kogu universumis! Kui sina ei mängi oma rolli, siis kogukond ei saa toimida. Sinu instrument on sealt puudu. Me elame ajal, mil Jumala rahvas on kaotamas oma identiteeti. Nad ei julge seista ja olla teistsugused. Kui neil on mingid veendumused, siis nad peidavad need iseendale. Aga kui nad nii teevad, unustavad nad oma juured ja ka sõnumi. Jumala nime ei nähta. Jumal otsib inimesi, kes oleksid julged, et uskuda ja kõnelda.