www.advent.ee	 Ühel aprillikuu reedehommikul sõitsin Rakverest Tudulinna, et teha tutvust Tudulinna Lastekoduga. Kohale jõudes nägin armsat väikest maja ja olin natuke segaduses, sest arvasin, et tegemist peaks olema suurema majaga, kus on palju lapsi. Õues oli tervitamas sõbralik dalmaatsiakoer, kes on lastekodule kingitud. Tudulinna Lastekodu avati 2004. aasta veebruaris. Alates 2000. aastast oli juhataja Merike Minofi emal Marial hoolduspere, aga see kasvas ajapikku nii suureks, et sotsiaaltöötaja soovitas lastekodu teha ja need lapsed, kelle vanematelt vanemlikud õigused päris ära võetud, said koha lastekodus, mida 2006. aasta veebruarist oli nõus juhtima Merike Minhof . Enne juhtis maja Maria Minhof. Maja, kus praegu lastekodu asub, on Maria maja, ise ta kolis hoolduspere lastega korterisse, praeguseks on tema hooldusperes 7 last. Tudulinna Lastekodust on selle aja jooksul ka lapsi peredesse lapsendatud. Majas ringi vaadates jäid mulle silma seinal laste diplomid – kohe näha, et sportlikud lapsed. Esimesel korrusel oli suur tuba, mida kasutatakse söögitoana ja ka puhketoana, veel oli all köök ja kõige suurema poisi, Sassi tuba. Teisel korrusel oli 3 tuba lastele ja väike kontor. Tudulinna Lastekodus on endale kodu saanud 8 last, 3 tüdrukut ja 5 poissi. See on nagu üks suur pere ja juhataja jutust võis järeldada, et lapsed on hoolivad üksteise suhtes, lahked ja sõbralikud. Ja tõesti, selles majas oli rahulik õhkkond ja palju naeratusi. Suuremad lapsed (9, 10, 10, 15 a) olid juba kooli läinud ja neli väiksemat oli kodus, neist üks tüdruk (7aastane) ja kolm poissi (4, 5, 6 a). Lastekodusse sattunud lapsed on kõik vene keelt kõnelevatest peredest, aga lastekodus õpivad nad kõik eesti keele ära ja õpivad eesti koolis. Kasvatajad ja söögitädid on seal majas väga mitmekülgsed, nad peavad hakkama saama paljude töödega. Kokatädi näiteks võtab vahel lapsed kokku, mängib klaverit ja laulab koos lastega. Maja ümber on suur aed, kus lastel hea mängida. Kevadel pannakse koos ka peenardele lilled kasvama, natuke ka köögivilja ja maitserohelist ning kasvuhoonesse tomatid-kurgid. Suvel tehakse koos grilliõhtuid ja korraldatakse ka laagreid Rannapungerjal. Vaatamata sellele, et lastekodu rahaline pool pole kiita, on lastel seal rahulik ja hea kasvada.