www.naisteleht.ee	 Lihtsalt mõnus Väheoluline ei ole peamassaaži puhul muidugi ka mõnu. Kui paljud naised on juuksuri juures mõelnud, et oh, miks ei võiks see massaaž kauem kesta. No nüüd kestab! Marge, kes hindab peamassaaži kõrgelt, kiidab selle samuti väga lõõgastavaks. Ja ehkki meid, kes me parasjagu tal oma pead mudida laseme, kogu selle mõnu juures teooria õieti ei huvitagi (tahaks hoopis silma kinni lasta!), selgitab Marge ikkagi: «Peanahas on hästi palju tunderetseptoreid, mille mõjutamine on äärmiselt rahustav või hoopis ärritav, sõltuvalt võtetest: pai tegemine rahustab-lõõgastab, tutistamine aga ärritab-toniseerib.» Tutistamine, niisiis, polegi paha, seda enam et tempokas peamassaaž koos juuste sakutamisega ergutab peale nahanäärmete ka närvisüsteemi. Nii et kui teil on tarvis kedagi erksana hoida, siis — muudkui aga sikutage! Rõõmusta kallimat peamassaažiga Marge ütleb, et oma elukaaslase või sõbra pea mudimise võib julgesti kodus omal käel ette võtta, sest erilisi ohte siin pole. See ei kiirenda üldist vereringlust ega tõsta siseorganite koormust, küll aga vähendab hirmu ja stressi. Masseerimise suunda pole vaja samuti jälgida, selles osas võib olla loominguline. Vastunäidustuseks peamassaaži puhul on Marge sõnul kasvajad, teatud nahahaigused ja peatraumad. Kui vererõhk on liiga madal, siis tuleb samuti ettevaatlik olla, sest vererõhk võib veelgi langeda. Sel puhul on head ergutavad tutistamisvõtted. Triin Raestik Miks juuksed välja langevad? Juuksed kasvavad keskmiselt ühe sentimeetri kuus. Karva eluiga on kaks kuni kuus aastat, siis langeb see välja ja asendub tavaliselt uuega. Normaal­ne juuste väljalangevus on 50–100 karva päevas. Kui tundub, et neid kukub välja rohkem, tuleb hakata uurima põhjust. Marge Kaljuvee sõnul võib kiilanemise põhjuseks olla raua, tsingi, biotiini või foolhappe puudus organismis, kilpnäärme ületalitlus, erütematoosne luupus ja tugevatoimeliste ravimite võtmine (sagedamini põletiku- ja trombivastased arstimid ning antidepressandid), aga isegi A-vitamiini liigne tarbimine. Kiilanemist võivad põhjustada veel hormonaalsed häired, stress, rasedus ja sünnitusjärgne periood ning operatsioonid. Juustekasvu ergutamiseks Tee peanahal sõrmeotstega tugevaid hõõruvaid ringe. Sakuta juukseid, haara need rusikasse ja pigista sõrmed korraks kokku. Hõõru sirgete sõrmedega kogu peanahk üle. Sõrmeotstesse soovitab Marge Kaljuvee enne masseerima asumist võtta pisut rosmariiniõli. See ergutab juuksejuurte verevarustust veelgi ja parandab ka keskendumisvõimet! NB! Rosmariiniõli ei sobi kõrge vererõhuga inimestele! Kus peamassaaži tehakse? Väga paljudes kohtades! Muidugi võid seda paluda ka oma tuttavalt massöörilt või miks mitte abikaasalt! Siin on mõned kohad, kuhu mõnulema minna.