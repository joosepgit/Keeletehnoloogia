www.advent.ee	 Pühapäeval, 11. aprillil tutvustati Tartu adventkirikus interneti ja meedia kasutamise võimalusi evangeeliumi paremaks levitamiseks. Trans-Euroopa Divisjoni interneti- ja meediatöö juht Miroslav Pujic tutvustas kõigepealt ühiskonnas viimastel aastakümnetel aset leidnud muutusi. Peamine muutus on mõjutanud autoriteetide küsimust. Kui modernistliku inimese jaoks oli peamiseks autoriteediks teadus ja programmid, siis postmodernistlik inimene peab suurimaks autoriteediks kogemust ning erinevate inimeste isiklikke lugusid. “Tänapäeval otsib enamus inimesi vastuseid Google'st mitte enam spetsialistidelt,” selgitas Puijc. Viis-kuus aastat tagasi lõi Trans-Euroopa Divisjon LifeDevelopment.info kontseptsiooni, mille osadeks olid ajakiri, DVD-d, trükised ning koduleht. Nüüd on edasi arendamisel viimane osa – ehk internetitöö LifeConnecti nime all. LifeConnect koosneb rahvusvahelisest netimisjonäride võrgustikust, kes suhtlevad inimestega interneti erinevates suhtlusvõrgustikes. Projekti keskmeks on portaal LifeConnect.info, milles on erinevates Euroopa keeltes “majad”, mis on täis rohket materjali. Netimisjonäride ülesandeks on inimesi sellesse keskkonda kutsuda. TED-i meeskonna liige Matt Vincent tutvustas LifeConnecti projekti jüngerluse idee arengut. Ta rääkis sellest, kuidas internetikeskkonnas inimestega kontakti luua ning nende suhtes hoolivust üles näidata. “Üks suuremaid ande, mida me saame tänapäeva inimesele anda, on täielik tähelepanu. Ja seda me saame teha ka interneti keskkonnas,” rääkis Vincent. Ühepäevase seminari üheks eesmärgiks oli innustada huvilisi pühenduma internetipõhisele misjonitegevusele, mille eestikeelset tööd juhendab AKEL-i poolt kinnitatud netipastor Jaanus-Janari Kogerman.