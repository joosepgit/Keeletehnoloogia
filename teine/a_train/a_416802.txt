www.naisteleht.ee	 TEEMAD Romanss: Britta Vahuril 30 aastat vanem elukaaslane 28. Märts 2008 - 21:42 | naisteleht Britta Vahuri ja Juhan Sauli armastus on kuum olnud juba umbes aasta aega: F: Kalev Lilleorg Avalikkuse ette on ilmunud uus särav paar: Draamateatri näitlejanna Britta Vahur ja temast ligi 30 aastat vanem filmiprodutsent Juhan Saul . Aasta eest tuttavaks saanud paar ei taha oma suhtest ise rääkida. «Kui te leiate, et selle loo ilmumine on vajalik, siis laske käia,» ütleb Juhan Saul telefonis. «Mina ei kinnita ega lükka midagi ümber. Küsige Britta käest.» Draamateatri lavalt ja seriaalidest «Kelgukoerad» ning «Helena» tuntud võluv näitlejanna Britta Vahur (24) räägib naerulsui: «Mina oma eraelu ei kommenteeri. Loodan, et mõistate. Aga kui see lugu ilmub, siis las ta ilmub.» Kui varemalt on paar avalikel üritustel kooskäimist vältinud, siis möödunud nädalal jäid nad silma restoran DaDa avamisel Rotermanni keskuses. Ilmselt on Juhan ja Britta kokku leppinud, et enam peitust ei mängita, sest Juhan Saul küsib huvitatult, kas fotod, mis neist kahest DaDa avamisel tehti, on juba ilmunud. Paar sai kokku eelmise aasta suvel ja seda üsna kummalisel moel. Südikas Juhan helistas Draamateatrisse ja küsis sealt kauni näitlejatari telefoninumbrit. Juba sügisel nähti neid koos söömas Tornimäe restoranis Cafe Tao, kus armunutel jagus silmi vaid teineteisele ning aeg-ajalt silitasid õrnalt üksteise kätt. Eelmise aasta oktoobris filmi «Georg» esilinastusel hoidsid Britta ja Juhan veel tagaplaanile ja vältisid koos fotode peale sattumist. Nüüd, mil paar on kolinud kokku, ei näe nad enam põhjust oma armastust varjata. Juhan Sauli hea sõber Maria Avdjuško kinnitab Britta ja Juhani kooselu. «Minu teada elavad nad küll koos,» ütleb Maria rõõmsal häälel. «Ma ei saa aru, mida neil varjata? Ma olen olnud algusest peale nende suhte arengu tunnistajaks ja võin kinnitada, et nad on juba pea aasta koos olnud.» Avdjuškol on armunute üle ainult hea meel, sest Britta olevat Juhanile tõeliseks muusaks. «Nad on tõesti õnnelikud. Ma ei saa õigupoolest aru, milleks seda kiivalt varjata.» Brittat saab praegu näha viies Draamateatri lavastuses. Tal on ka kandev roll iganädalases telesarjas «Kelgukoerad», kus tema ekraanipartneriteks on Karin Rask, Mait Malmsten ja Ivo Uukkivi. Lisaks on Britta E.M.A. Model Managmenti modell. Juhan Saul on filmiprodutsent. Koos Maria Avdjuško ja Kris Taskaga toovad nad peagi ekraanile filmi vene heliloojast Pjotr Tšaikovskist. Anna-Maria Veidemann