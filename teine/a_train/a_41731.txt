www.bioneer.ee	 Meie-tunne on organisatsioonisisene motivaator ja ühendaja, aga mitte kõik ettevõtted ei suuda seda saavutada. Küsime nõu oma ala asjatundjatelt. Meie-tunnet on organisatsioonis võimalik tekitada peamiselt kahel moel: ühisürituste ja igapäevase juhtimise kaudu. Aeg-ajalt on töötajatega vaja tulla kokku ka mitteformaalseks koosolemiseks, olgu siis jõuluüritusel, organisatsiooni sünnipäeval või suvepäevadel. Seda saab teha nii organisatsiooniüleselt kui ka väikeste meeskondade kaupa. Ideid ürituste sisu ülesehitamiseks on võimalik palju leida ja nende genereerimisse tasub alati ka töötajaid kaasata. Lisaks sellele saavad juhid oma inimestes meie-tunnet tekitada igapäevase juhtimise kaudu, nõupidamistel ja töistel aruteludel, ka üks-ühele suheldes ja töötaja käekäigu vastu huvi tundes, neid toetades, nende jaoks olemas olles, neid tunnustades ja tagasisidet andes ning väikesi töövõite tähistades. See võimalus jääb sageli kasutamata, aga just sel on töötaja jaoks suurem kaal. Traditsioonilistest üritustest, nagu jõulupidu ja suvepäevad, võib anda isegi suurema efekti see, kui firma toetab töötajate omaalgatusi. Hea näide on juba 11. korda toimuv EMT teatrifestival, mis sündis töötajate isetegevusrõõmust ning toimus osalejate ja publiku omafinantseerimisel. Kuna aga festivaliga sai haaratud üha enam töötajaid, pani ka ettevõte selle korraldamisele oma õla alla. Me ei räägi müstilistest summadest, küsimus on pigem selliste ürituste märkamises ja toetada tahtmises. Teatrifestivali raames on lavastatud nii komöödiaid kui draamasid, mis kõik on töötajate omalooming. Sõnalavastuste kõrval on laval olnud isegi muusikal „Armastus 4G vastu“ ning telekommunikatsiooniteemadele kohandatud ballett „Luikede järv“. Nii palju naerda kui teatrifestivalil ei saa kindlasti kusagil mujal ja loodan väga, et see traditsioon aja jooksul ei vaibu. Kalevis on läbi aegade olnud kuidagi uhke tunne töötada. Ilmselt just seetõttu on meil väga palju pikaajalisi töötajaid, kellest paljud on ametis olnud 30 ja 40, mõned isegi üle 50 aasta. Kalevi hea töökeskkond on tervik. Oleme töötajate suhtes avatud ja ausad, jagame infot regulaarselt. Kui kellelgi on mure, siis on juhtkonna südameasi see lahendada. Igaüks peab tundma end väärtuslikuna. Kalevlased on ka väga kokkuhoidev seltskond. Meie-tunde tekitamisel on oluline roll pikkade traditsioonidega ühisüritustel, mida töötajad hindavad ja ootavad.