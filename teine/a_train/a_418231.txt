www.naisteleht.ee	 Kas taassuletav pakk sulgub ikka taas? Kas pole vastik, kui hommikul võileiba tegema asudes avastad, et ahvatleva värske vorsti asemel irvitab sulle külmikust vastu punakaks tõmbunud serva või kõvaks kuivanud äärega imeasi. Aga just nõnda kipub juhtuma, kui sink (muidugi ka vorst ja juust) pärast eelmist kasutuskorda korralikult toidukilesse pakkimata on jäänud või karbikaas korralikult sulgemata unustatud. Juba paar aastat ahvatlevad piima- ja lihatööstused ostlejaid, et selle mure võib unustada, kui soetada võileivakate taassuletavas pakendis. Saaremaa Piimatööstuse tehnoloog Anne Lipp ütleb, et nemad kasutavad viilujuustude pakendamisel taassuletavat kilet 2010. aasta juulist ja et tarbijad eelistavad tavapakendile raudselt seda pakendit, sest seda on lihtne kasutada. Pealegi seisab toode selles kauem värske ega kipu kuivama. Ainus mure olevat see, et inimesed ei tunne taassuletavat pakendit teiste hulgast ära. Tegelikult on see lihtne — pakil on nurgas nooleke või kirjutatud peale: taassuletav. Triin Raestik Avasime neid üksteise võidu ja seejärel jälle sulgesime – täpselt nii palju kordi, kui mitu singi-, vorsti- või juustuviilu pakendis oli. Lisaks sooritasime «inimkatse», mida tegelikult pole küll ilus toiduga teha, aga mis selguse huvides oli vajalik. Nimelt viskasime pakendid korraks maha, et selgitada, kas pakend kannatab välja ka laste natuke ebakindlamad võileiva tegemise katsetused. Saare Piimatööstuse juust Saare Leet Hind: 1.44 (150 g) Pakendi avamiseks peab küll tiba pingutama, kuid hilisemale sulgemisele-avamisele pole kellelgi ühtegi etteheidet. Liim on tugev ja kõik toimib viis pluss: õhk ei pääse pakendisse ja pakki on ülimalt mugav kasutada. Ka põrandale kukkudes ei eraldu juust oma pesast. Hinne ei muud kui rasvane «väga hea». Valio Alma Eesti juust Paki avamine tähendab pisut tüütut nokitsemist ja üsna jõulist rebimist. Kuna kaas on kilest, ei saa paki peale (ruumi kokkuhoiu mõttes külmikus) midagi asetada, sest siis läheb kaas lainesse ja muutub kasutuks. Kuid mis seekordse testi juures olulisem – liimi pealt ei ole kokku hoitud ja pakk püsib kaua ning kenasti kinni. Kaas tuleb aga kindlasti hoolega kinni siluda, et ei jääks pragusid, mille vahelt pääseks õhk juustu kuivatama. Kui alles on jäänud vaid mõned juustuviilud, kipub liim lõpuks väsima ja õhk sisse pääsema. Kui kaas on kenasti kinni silutud, ei pääse juust ka kukkumise ajal pakendist välja. Nõo Lihavürsti suitsutatud juustuvorst Hind: 1.25 (170 g) Lahti saab kenasti. Liimi jagub ka sulgemiseks ja pakendi uuesti korralikult kinni panemiseks ei pea filigraanset silumismaratoni ette võtma. Küll aga tasub tähele panna, et kaane siseküljele jäävad vedelad juustutäpikesed – mõned neist on üsna suured ja kui avamisel liialt äkiline olla, võib juhtuda, et rinnaesine kattub juustuplekkidega. E-Piima Harmony Südamejuust Hind: 2.33 (175 g) Sellele pakendile soovitame esimesel korral koos mõne musklimehega läheneda – igatahes meie ostukorvi sattunud pakk oli väga tugevasti kinni liimitud. Aga see-eest jätkub liimi ka absoluutselt kõigiks järgmisteks avamis- ja sulgemiskordadeks. Väga hoolega siluma ei pea, et kaas taas kleepuks. Ainus miinus on see, et kui pakend maha kukub, lendavad juustukangid suure kaarega mööda kööki laiali – aga eks toiduga peabki hoolsalt ringi käima. Wõro keeduvorst juustuga Hind: 0.63 (190 g) Pakend avaneb kenasti, kuid tuleb tunnistada, et taassulgemine jätab veidi soovida. Kaas on kinni küll, kuid pärast kuuendat avamist-sulgemist ainult väga, väga õrnalt. Õnneks tundub, et õhku kuigi palju sisse ei pääse, seega võib ka loota, et vorst pole järgmisel päeval «kõrvadega». Kui pakk maha kukub, leiame vorsti põrandalt. Pitsu on õnnelik, perenaine mitte nii väga. Maks ja Mooritsa kalkunifileesink Hind: 1.34 (170 g) Avada oli väga mugav ja lihtne. Plussi saab pakend ka tugeva materjali eest – on hea külmkappi panna, sealt välja tõsta, lauakaaslasele ulatada jne. Kuid samas on paksem materjal ka miinus: kaas on jäik ja kipub spetsiaalsetele «sulgemissiinidele» vaatamata kohati lahti jääma isegi siis, kui kõvasti kinni vajutada. Ootaks pisut enam kleepuvust, niisama kaane põhja külge surumine ei aita. Kindlalt on pakk suletud vaid siis, kui asetad kaanele mõne teise külmikus oleva produkti. Ja kui pakk maha kukub, siis võib suu singist puhtaks pühkida, sest pakend põrub lahti ja sink sellest välja.