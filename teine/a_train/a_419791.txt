www.naisteleht.ee	 Mis juhtub, kui võtta kamp andekaid norrakaid ja panna neid tegema asja, mis neile üliväga meeldib. Sünnib terve ports suusarekordeid ... aga ka üllatavalt hea poprokibänd, mis suudab maailma tipus püsida veerand sajandit. Milline naine poleks ühel või teisel eluhetkel olnud nii-nii lummatud Morten Harketi häälest, püstisest linalakk-tukast ja kohutavalt kitsastest teksadest? Kõik me oleme. Eriti, kui ta laulab lugusid «The Sun Always Shines On TV» või «Crying In The Rain». Viimasest paremat nukrushetke-laulu pole vist ilmas olemaski. Siin plaadil on see kenasti koha sisse võtnud nagu veel 38 A-Ha suuremat või vähemat hitti. 25 tegutsemisaasta kohta on neil superlugusid igatahes rohkem kui paljudel teistel. Kes julgeks kahelda, kas Federico Fellini legendaarne «La Dolce Vita» ikka on üks maailma paremaid filme? Näidake meile seda kahtlejat ning me süüdistame teda absoluutses ilu- ja romantikameele puudumises. Uskumatu, et sellest hea elu võrdkujust, Mastroianni lummavast mängust ja kogu 60ndate sumedast, ent samas pöörasest elust on möödas juba 50 aastat! Aga mõneti on hea ka, sest see tähendab, et nüüd saab tähistada juubelit plaadiga, millele on kogutud šampanjaõhtutäis tolle aja laule – värvilisi ja voolavaid, kauneid nagu Marilyn ja Brigitte (kes mõlemad, muide, sel plaadil laulavad) ning Anita ja Anouk, kelle ilu lummab meid filmis isegi rohkem kui Marcello sarm!