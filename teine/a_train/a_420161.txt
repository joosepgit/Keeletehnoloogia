www.naisteleht.ee	 Lillekasvataja Kristiina Mitrjagina on juba suure hulga taimi ümber istutanud.: Foto: Denis Georgievskij. Aiandus ei tähenda ilmtingimata mitmeruutmeetrist aiamaad ja tohutul hulgal peenraid. Omamoodi lõõgastust pakub ka aknalauale potikestesse külvatud peente maitsetaimede kasvatamine. Siin on mõned näpunäited, kuidas saada kopsakas saak. Kätte on jõudnud hetk, mil ka seni laiselnud perenaised endast talveune välja raputama ja seemneostuotsused vastu võtma peaksid – poeriiulitel ootavad seemnepakid kuhjas. Ja iga päevaga ilmubki aknalaudadele järjest enam potikesi-kastikesi, loomulikult ka pooleks lõigatud piimapakke, kuhu on hea köögivilja idanema pista. Tuppa potti idanema Et mõned taimed, näiteks tomat, on väga külmakartlikud, mistõttu praeguste ilmadega ei saa neid kuidagi otse kasvuhoonesse pista, ja teised, näiteks lillkapsas, vajavad tugevat kasvukeskkonda, et avamaal edasi sirgumiseks piisavalt jõudu jaguks, tuleb ette võtta käik aiapoodi ja sealt külvikastide laadungiga tagasi koju rutata. Potti tasub pista ka maitsetaimi, näiteks saavad aknalaual sirgumisega hästi hakkama murulauk, loorber, mürt, petersell, rosmariin ja basiilik. Tuleb vaid osata kasvatada. Pane tähele! Aiandijuhatajast agronoom Külli Volt paneb perenaistele südamele, et pottidesse idanema pandud taimeseemned vajavad piisavalt niiskust ja valgust. See tähendab, et potikesi peaks hoidma aknalaual ja regulaarselt kastma. Kindlam on, kui pottide-kastide põhjas on pisike auk, et seeme liigniiskuse tõttu kannatama ei hakkaks – siis pole taimest samuti head nahka loota. Mõttekas on külvata seemned spetsiaalsesse turbasse, sest seal lähevad nad kõige paremini idanema. «Aga ega koduaia muld ka halba tulemust anna,» arvas Külli Volt. Turvast on praegu aiapoodides müügil hulgi. Kes turbaga katsetama asub, vaadaku kindlasti järele, et see liiga tükkis ei oleks. Kui on, tuleks turvas enne, kui sinna midagikülvama hakata, läbi sõeluda. Imepisikesed seemned, mida on võimatu ühtlaselt turbalapikesele riputada, tasub jämeda liiva hulka segada – sellist segu on märksa lihtsam laiali puistata. Ära häbene nõu küsida! «Algajale aiapidajale on kõik väga lihtsaks tehtud,» nentis Volt. «Tuleb vaid hoolikalt seemnepakki lugeda, seal on kõik kirjas.» Kes end siiski ebakindlana tunneb, võib proovida seemnete maaletoojatelt, hulgimüüjatelt või mõnest aiandist lisainfot küsida. Alati tasub kiigata ka külvikalendrit, sest õigel ajal kasvama pandud taimed kosuvad kosmiliste mõjude toel eriti jõudsasti. NIPP 1 Seemned külvikastidesse! Kui seemned külvata külvikastidesse, saab hästi kontrollida taimede idanemis- ja kasvutingimusi, enne kui neid avamaaeluga ehmatama tuleb hakata. Külvikaste pole sugugi keeruline kasutada. Kui tärganud taim on piisavalt suur, võta see idulehtedest kinni hoides istutuspulga abil mullast välja. Piki taimealged potti või istutuskasti. Seal kasvavad nad seni, kuni on piisavalt tugevad avamaale istutamiseks. NIPP 2 Seemneid ostes pane tähele! Seemneid ostes kontrolli alati säilivusaega, et saaksid ikka värsked seemned. NB! Enamik seemneid on elujõulised vaid ühe aasta, ehkki pakendis võivadnad säilida aastaid. Kontrolli tingimusi, milles seemneid on säilitatud: see peaks olema jahe ja kuiv. Uuri pakki põhjalikult ja tee endale selgeks kõik taime kasvuks vajalikud tingimused – võib-olla polegi sul neidtaimele pakkuda! Ära unusta taimeetikette. Kuigi võid arvata, et su mälu peab kõik olulise kinni, pole see nii – targem on kogu info taime juurde kirja panna. Hoia pakendid alles, sest taime edasiistutamisel või väetamisel on sealt ehk vaja teavet otsida. NIPP 3 Kas osta seemned või lilletaimed? Taime seemnest kasvatamine võtab aega ja nõuab ruumi, mida tavaliselt napib. Ent teisalt pakub see isetegemisrõõmu ja saab kasvatada haruldasi taimi, mida aiaärides ei kohta. Ettekasvatatud taimede ostmise pluss on see, et näeb taime õie värvi, mis aia kujundamisel on oluline.