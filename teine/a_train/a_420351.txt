www.naisteleht.ee	 Nühi kogu pere kiharad puhtaks seebiga?! Kas mäletate veel, mis juhtus, kui lapsepõlves seebiga pead pesite? Kes pääses lihtsalt kahupeaga, kel tuli pusadest vabanemiseks jupp juukseid maha võtta. Kuidas mõjuvad moodsa aja peapesuseebid? Kiharate pesemiseks mõeldud seep näeb välja nagu seep ikka, aga täpne nimetus on sel hoopis tahke šampoon. Kena küll, aga miks peaks seda kasutama, kui poeriiulid on šampoonide ja palsamite all lookas? Nurme Seebi esindaja Marit Tiits selgitab, et seep on juuste vastu palju sõbralikum kui tavaline poešampoon, sest ei sisalda värv- ega säilitusaineid ega muud jama, mis juukseid kurnab. Ökošampoonide ees on seebil see pluss, et see ei sisalda vett — tegu on kontsentreeritud pesuvahendiga, nii et seda kulub märksa vähem. «Vesi tuleb meile ju kraanist suhteliselt soodsa hinnaga, pesemise ajal kasutad seda nagunii ja šampoonitükki vahule hõõrudes lahjendab igaüks endale šampooni ise,» räägib Marit. Õhinal juukseseepi kasutama hakates võib alguses ebameeldivalt üllatada see, et juuksed ei tundu pärast pesu puhtad. See anomaalia tekib sellest, et poešampoonid sisaldavad palju keemilisi aineid, mis ladestuvad juuksejuurtele ja peanahale ning looduslik seep üritab juuksed enne kogu sellest jamast puhtaks küürida. Seega vau-efekti ei pruugi seep kohe anda, aga Marit lubab, et n-ö musta pea tunne möödub paari nädalaga. «Enamasti ootavad inimesed kiireid lahendusi, kuid looduskosmeetika nõuab kannatlikkust. Tulemus seevastu on püsivam kui ühegi keemilise šampooni puhul, juuksed ei vaja enam nii sagedast pesemist.» Suurim viga on loobuda enne, kui toote hea toime mõjule pääseb. Juukseseebi poolt Aga miks ei võiks juukseid ükskõik millise seebiga pesta, tekib küsimus. Põhjus peituvat koostises: tavalisest ihupesuks mõeldud seebist erineb tahke šampoon selle poolest, et sisaldab juustele olulisi õlisid, näiteks jojoba-, kanepiseemne- ja riitsinusõli. Neid tavaseebis ei leidu, küll aga on selles ohtralt seebikivi, mis muudabki juuksed kahuseks. Juukseseep nii ei tee, sest selles sisalduvad õlid niisutavad juukseid ning jätavad need pehmeks ja siidiseks. Mariti sõnul sobivad juukseseebid kõigile, olenemata soost, vanusest, rassist või juuksetüübist. Reaalsuses, tõsi küll, on säärane seep populaarsem laste ja meeste ihuhoolduses ning naiste hulgas, kes igapäevaselt keemilisi juuksehooldusvahendeid ei kasuta. «Loodame, et ajapikku lisandub tahke šampooni tarbijaskonna hulk ka nii-öelda tavatarbijaid, sest tahkest šampoonist saadav kasu on suurem kui hiljem laiatarbe šampoonidest tingitud tagajärgede likvideerimine,» ütleb ta. Juukseseebis kahtlejad Belle Stuudio juhataja, juuksur Marge Kallaste jääb juukseseepide teemat kommenteerides veidi kõhklevaks. «Kas on tehtud uuringuid?» küsib ta, kuuldes, et seebi kasutajad peavad edaspidi harvemini pead pesema. Ta selgitab, et mõned inimesed lihtsalt peavadki juukseid sagedamini pesema, aga see ei olene pesuvahendist, vaid sõltub hoopis peanaha tüübist. Mõnel muutub nahk kiiremini rasuseks kui teisel ja sellest lähtuvalt tuleb Marge sõnul valida ka pesuvahend ja pesemissagedus. Vale pesuvahend võib peanaha pH tasakaalust välja viia ja tekivad probleemid, näiteks kõõm. Marge usub, et seep sobib hästi lastele ja meestele, aga naistele on juuksed siiski osa nende välimusest ja siit tekibki küsimus, kas ikka suudetakse need paar nädalat, mil juuksed veidi mustad välja võivad näha, ära kannatada. Tema sõnul on professionaalsete juuksehooldusvahendite valikus värv- ja lõhnaaineteta pesuvahendid täiesti olemas ning nende plussiks võrreldes loodustoodetega on see, et nad annavad efekti kohe. Anna-Liisa Mets Eriti öko juuksehooldus Kuigi tahke šampoon otseselt palsami kasutamist ei nõua, võib juustele aeg-ajalt seda rõõmu pakkuda, et kostitad neid näiteks õunasiidri äädika või joogikõlbuliku happelisusega sidruniveega. See tasakaalustab peanaha pHd ja võtab juustest staatilise elektri, muutes need libedamaks. Hästi mõjuvad juustele ka kookoserasva- või jojobaõlimaskid. Neid leiab ökopoodidest ja kosmeetikapoodide looduskosmeetika lettidelt. Proovi ära! Kui tekkis huvi, et mida see juukseseep endast täpsemalt kujutab, siis proovi järele! Nurme Seebi tahke šampoon jojobaõliga. Hind: 4.10. www.nurmeseep.ee (kodulehel on toodud ka edasimüüjad)