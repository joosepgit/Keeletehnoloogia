www.naisteleht.ee	 TEEMAD Köögikoor teeb ära rõõsa koore töö! 21. Aprill 2011 - 10:13 | naisteleht Järjekordne tükki tõmmanud koorega kaste võib toiduvalmistamise isu pikaks ajaks ära võtta. Sellist pettumust aitab vältida köögikoor! Kuidas küll? Tänu lisaainetele, paksendajatele ja tärklistele on köögikoor väga kasutajasõbralik. Sellega toitu valmistades on vaeva palju vähem kui tavalise rõõsa koorega — tänu lisanditele on köögikoor juba külmast peast soojale toidule sobivalt kreemjas ja tihke, nii et ka ei mingit jahuga jahmerdamist enam! Valio toote- ja brändijuht Jana Aleksius ütleb, et köögikoore vaieldamatuks plussiks ongi selle kasutamismugavus. Kui rõõsk koor kipub kuumutades tükki minema ja hapukoorega jääb tulemus lihtsalt kole, siis köögikoorega seda muret pole. Kui köögikoor on rõõsa koore kaksik, siis miks üleüldse esimest teisele eelistada. Lihtne! Tänu lisaainetele on köögikoor oluliselt rasvavaesem kui teised koored, mistap sobib suurepäraselt ka dieeditajatele. Keiju köögikoori maale toova Raisio Eesti suurklientide müügijuht Indrek Avarand lisab, et nende tooted on vabad kahjulikest rasvadest ja sobivad koostiselt ka neile, kes ei talu piima või laktoosi. Ning pühendunud taimetoitlasedki võivad neid julgelt tarbida. Kus siis köögikoort kasutada? Igal pool, kus rõõska koortki: pastade, suppide, kastmete, ahjuroogade ja putrude valmistamisel, aga ka liha hautamisel. Kui rõõsa koore töö teeb köögikoor kenasti ära, siis vahukoort sellega asendama hakata ei maksa. Kuna köögikoort ei saa vahustada — selle konsistents lihtsalt ei võimalda —, ei sobi see koogiteoks ning kreemideks. Samuti ei passi see kohvi sisse. Mingeid erilisi nippe köögikoorega kokkamises pole ja seda kulub sama palju kui rõõska koort. Avarand soovitab vaid jälgida, et köögikoort ei hakataks õhukese põhjaga potis kõrgel kuumusel keetma, sest siis kipub see põhja kõrbema nagu iga teine koorgi. Ja vahepeal tasub toitu segada. «Kindlasti tuleb sellega katsetada ja oma maitse järgi maitsestada.» Oma maitse on köögikoorel üsna nõrk, sest roas peaksid domineerima ikka muud maitsed. Anna-Liisa Mets Pese ja koori kartulid ning lõika õhukesteks viiludeks. Klopi munad lahti, sega köögikoorega ning maitsesta soola ja musta pipraga. Lõika sink kuubikuteks. Määri vorm õliga üle. Pane vormi põhja kiht kartuleid, seejärel tomatid ja singikuubikud. Lao mitu kihti, pealmiseks kihiks jäta kartulid vaheldumisi tomatitega. Vala üle koore-munaseguga ja küpseta 180 kraadi juures poolteist tundi.