www.advent.ee	 Adventkiriku heategevuslikud organisatsioonid tähistavad 22. märtsil ÜRO Maailma Vee Päeva, jätkates turvaliste ja kättesaadavate kaevude ehitamist sadadele tuhandele inimestele terves maailmas. 1993. aastal algatatud Maailma Vee Päeva tähistamise eesmärgiks on pöörata tähelepanu umbes miljardile inimesele, kel puudub ligipääs puhtale veele. Mosambiigis töötavad nii Adventkiriku Arengu- ja Katastroofiabi Organisatsioon (ADRA) kui ka Maranatha Volunteers International selle nimel, et tekitada vaba ligipääs puhtale veele maal, kus 70% elanikest on hetkel sellest ilma. ADRA töötab Mosambiigis partnerluses abiorganisatsiooni Samaritan´s Purse´ga mitme miljoni dollari suuruses projektis, mille abil antakse joogikõlbulikku vett tuhandetele elanikele. Organisatsioonid loovad vee filtreerimise süsteeme ning parandavad käsipumpadel töötavaid kaeve. Samaritan Purse´i juht Franklin Graham külastab maikuu lõpus Lootuse Festivali raames Eestit. Maranatha Volunteers International on hiljuti valmis saanud 100 süvavee kaevu ja tulevikus on plaanis ehitada veel 700 uut kaevu. Nende valmimisel saavad ligipääsu veele üle 400 000 inimese. Teine ADRA projekt tagab ligipääsu veele 14 000 inimesele India erinevates piirkondades. 2007. aastal käivitatud projekti raames parandatakse kaeve ja arendatakse veepuhastust saartel, mis said kannatada 2004. aasta detsembri tsunamis.