www.naisteleht.ee	 TEEMAD Mihkel Raud, muusik 27. November 2009 - 9:01 | naisteleht Mihkel Raud: F: Postimees/Scanpix 1. Mis raamat lebab praegu su öökapil? Lebab kaks tükki. Olavi Ruitlase «Naine», mis on meie peres väga hinnatud kraam. Olen selle juba korra läbi lugenud, ent öökapil on ta seepärast, et aeg-ajalt naise jäävuse seadust uuesti üle lugeda. See on lihtsalt geniaalne. Teine öökapiraamat on hetkel Reet Neimari ning Pille-Riin Purje «Narr ja Kuningas» ehk Jüri Järveti biograafia. 2. Kuidas võtad vastu ootamatuid külalisi? Mõõdutundetu sõimu ja füüsilise vägivallaga. Ma vihkan ootamatuid külalisi. Vähemalt ühe telefonikõne võiks igaüks ette teha, kui ta mu külmutuskapi kallale tahab söösta. 3. Nimeta üks koht Eestimaal, millele mõtlemine toob sulle naeratuse suule. Käsmu. Õnneks veedan ma seal iga vaba hetke, nii et suu on kogu aeg totakalt irvakil. 4. Mis on sinu lemmiklinn maailmas? Hanoi. Teist sellist linna lihtsalt pole. Kontrollimatu kaos ja totaalne anarhia. Ehk täpselt see, milline ma ise tegelikult olen. 5. Mis on sinu lemmiksöögikoht Tallinnas? Vesivärava kohvik. See kohvik on suuresti ka põhjus, miks ma selline välja näen, nagu näen – paks ja endaga rahulolev. 6. Millal viimati nutsid? Miks? Ma hakkan väga kergesti pillima ja tihtilugu piisab tõesti ainult sellest, kui Meg Ryan Nicolas Cage’i käte vahel ära sureb. 7. Mis on sinu kõige halvem komme? Delegeerimine. Ma üritan iga viimse kui asja kellegi teise õlule veeretada, nimetades seda ise väärikalt delegeerimiseks. 8. Mida teeksid, kui saaksid ühe päeva olla nähtamatu? Ma ei tea, ilmselt istuksin päev otsa Vesivärava kohviku köögis ja tunneksin lapsikut rõõmu kokkade jahmunud nägudest, kui nad värskelt valminud saiu ja pirukaid õhku haihtumas näevad. 9. Kellele helistaksid esimesena, kui võidaksid miljon krooni? Rein Rannapile. Ta on mulle viis sotti võlgu. 10. Räägi kõige totram kuulujutt, mida oled enda kohta kuulnud. See ilmus suisa ajalehes, kunagi 90ndatel, Post oli tolle vahva väljaande nimi. Sõitsin ühel päeval Tartust Tallinnasse, tegin Adavere tuulikus peatuse, tellisin prae, sõin ära ja sõitsin edasi. Samal ajal lõunatas tuulikus ka toonane kapo boss Jüri Pihl. Sõi temagi praadi ja läks oma teed. Ülejärgmisel päeval kirjutas Post sellest, kuidas Mihkel Raud ja Jüri Pihl Adavere tuulikus salajasi dokumente vahetasid: meeletu konspiratsioon – mina olla ühe autoga ühes suunas ja Pihl teise autoga teises minema kihutanud. Pikk ja detailiderohke artikkel oli. 11. Parim kompliment, mis sulle kunagi on tehtud? «Ega te juhtumisi Igor ei ole? Ma pean siin kokku saama ühe Igori-nimelisega, aga ma ei tea, milline ta välja näeb.»