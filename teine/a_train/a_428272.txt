arvamus.postimees.ee	 Ahto Lobjakas: aeglane samm Kodakondsuspoliitika lõdvestamine on möödapääsmatu, kuid tuleb liiga hilja. Kui üldse, sest eliit kardab arupärimisi Eesti poliitika minevikust ja Eesti riigi tulevikust. REKLAAM Eesti kodakondsuseta isikud on meie iseseisvumisjärgne võlg lääne ees. See on osa vaikivast kokkuleppest, millega Eesti nõustus vabaduse nimel leppima nende mitte-eestlastega, kes vabatahtlikult ei lahku. Nüüd on võlast saanud Eesti suurim julgeolekurisk. Vihjed, et valitsus vaeb vargsi Eesti kodakondsete ringi kiiret laiendamist, osutavad: on järeldatud, et jõulise välistoetuse tõenäosuse tõstmiseks on endal vaja miinimumi viia sisemised nõrkused. Ammu on selge, et iga möödalastud hetk teeb kodakondsusprobleemi lahendamise raskemaks. Võrdlemisi tagasihoidlik annus otsustavust 1990ndail aastail hoidnuks ära enam kui 100 000 Venemaa kodanikust alalise elaniku tekke. Kursimuutus pronksöö järel oleks mõjunud hea tahte avaldusena pärast sümboolset võitu Tõnismäel. Teha seda pärast Gruusia konflikti – see jätab vältimatult mulje, et Eesti kuulab jõu keelt. Ka riigisiseselt oleme nõrkuse positsioonil nagu ei kunagi varem. Ajalooline, poliitiline ja tsivilisatsiooniline polariseerumine Venemaaga on järsult tõstnud siinsete venekeelsete poliitilisi ambitsioone, mis otsivad ulatuslikumat väljendust kui kunagi enne. Kõigest hoolimata on tänane päev Gordioni sõlme raiumiseks eelistatav homsele, rääkimata ülehomsest. Vene aktivistide retoorika toetub üha enam lääne enda kodanikuõiguste ajaloolise laienemise diskursusele, millele Eesti erandvisioonist pole pikalt vastast: kas või seepärast, et riigi kestmiseks vajame liitlaste tuge. Omada liitlasi, võiks öelda, on hetkel Eesti ülim riiklik huvi. Kardetavasti üritatakse koera saba edaspidigi jupikaupa raiuda. Sest keegi peaks muidu võtma vastutuse kaotatud aja eest, ja vastutuse võtmine on Eesti poliitilise kultuuri nõrgim osa. Kodakondsuspoliitika liberaliseerimine tähendaks vastutuse võtmist ka tuleviku ees. See oleks veelgi raskem. Eesti on elanud korraga kahes eri ajas. Väliselt käiakse üht sammu Euroopa põhiväärtusliku individualismiga, kuid seesmise moraali ankur on rahvus. Vastuolu on kirjutatud põhiseadusesse: kõrgeimat võimu kannab «Eesti rahvas» (pro kodanikud) selleks, et tagada «eesti rahvuse» ja kultuuri säilimine. Kodanike pulssi mõõdetakse aastate, rahvuse oma sajanditega. Eesti ainus valik on sammu kiirendada, sest ka rahvuse ja riigi tulevik on kindel vaid Euroopas. Muuks on hilja, erinevalt näiteks palju pikema poliitilise järjepidevusega Soomest, mis saja aasta eest Tsaari-Venemaa ainsa osana edukalt tõrjus venestamispoliitikat.