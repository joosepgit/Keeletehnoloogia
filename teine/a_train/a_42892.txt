www.naisteleht.ee	 TEEMAD Üllatusterohke maksapasteeditest 21. Aprill 2006 - 18:18 | anonüümne Testi parim pasteet nr 2! «Mis firma see on? Pole kuulnudki, ja teeb nii maitsvat pasteeti!» imestas Naistelehe žürii üksmeelselt, uurides Arke lihatööstuse Karni pasteedi ja OÜ Hermel Koduse maksapasteedi karpi. Need Lõuna-Eesti väiketootjate maksapasteedid tegid suurte lihakombinaatide omadele pika puuga ära. Seekord hindab Tallinna üheteistkümnest kauplusest ja turgudelt ostetud niinimetatud karbipasteedi omadusi koos toimetuse naisperega ka lõbus sõpruskond vanemaid daame, ligi nelikümmend aastat tagasi Tallinna Rahandustehnikumi lõpetanud kursusekaaslasi. Ühiselt leiame, et üks hea maksapasteet maitseb nagu vanaema tehtud: ei ole liiga piprane ega muidu vürtsikas, on kerge kreemja konsistentsi ja mõnusa maitsebuketiga. Ühesõnaga, lausa sulab suus ning sunnib, saiatükk näpus, külmkapi vahet asjatama. Isegi öösel. Pimetesti vormis andsime seekord lisaks toote aroomile, väljanägemisele ja maitsebuketile hindeid viiepallisüsteemis ka sellele, kui kerge oli otse külmkapist võetud pasteeti leivale määrida. Punkte kokku lugedes ja pasteetepakendeid kokku viies selgus testijate hämmastuseks, et suur ei olegi alati kõikvõimas: paremini kui Rakvere lihakombinaadi, Valga ja Nõo lihatööstuse pasteedid maitses meile hoopis Arke lihatööstuse Karni pasteet, millele jäi napilt alla Tartumaal OÜs Hermel valmistatud Kodune maksapasteet. (Kahju, et Kodust maksapasteeti Tallinnas vaid turult ja keldripoodidest osta saab.) Seda enam jäi testijaile mõistatuseks, kuidas suudab suurvalmistaja Selveri köök teha nii hea koduse maitsega ja mõnusalt kreemjat pasteeti. Mis salanipp neil küll on? Test lükkas ümber ka väite, et mida rohkem sisaldab pasteet sea- või veisemaksa, seda maitsvam see on. Samuti võisime kõigi kurvastuseks tõdeda, et sõna «delikatess» pasteedikarbil ei tähendagi imehäid maitseomadusi, vaid on karbile kirjutatud niisama, küllap toreduse pärast. 170 grammi, 12.00, kilohind 81.00 50% seamaksa, 15% sealiha Arvamused: Esimene amps on väga maitsev, nagu kodus tehtud. Kas Selveri oma? Mõnus, sõmerjas, maitseb väga hästi. Hea saiale määrida. Normaalne lõhn. Väga hea ja tasakaalustatud maitse.