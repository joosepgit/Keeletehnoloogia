www.advent.ee	 Laagri motoks oli: „Igas tüdrukus on peidus kuninganna!“ ja läbiv teema oli Piiblist kuninganna Estri lugu. See lugu sai tüdrukutele nende päevade jooksul väga selgeks, õpetaja Laine hoolitses selle eest. Osalejaid oli 13 ja koos abilistega oli meid laagris kokku 26. Et iga väike printsess oskaks maiustusi teha, siis tegime koos küpsisetorti ja trühvlikomme. Iga tüdruk sai koju kaasa ka väikese retseptiraamatu, et ka kodus oma oskusi kasutada. Hingamispäeval olid erilise osana kuninganna jutud, mida viisid läbi Alla ja Hellevi. Tüdrukud õppisid, mis on oluline suhtlemise juures ja milline peaks olema üks väike kuninganna. Helleviga koos saime palju laulda ja mõni sai selgeks ka esimesed vajalikud kitarriduurid. Ruthi ja Heli juhendamisel mängisid tüdrukud huvitavaid mänge ja nii saadi üksteisega paremini tuttavaks. Kogu laagriaja jooksul oli igaühel salasõber, kes teda aitas ja üllatusi tegi. Pühapäev oli täis ilunippe ja üllatusi. Enese eest hoolitsemine on vajalik oskus ja seda tüdrukutega õppisimegi. Kuidas hoolitseda oma käte, näo ja juuste eest, see oli huvitav õppetund. Mis sobib ühele neiule ja mis mitte. Õnne rääkis näohooldusest ja temaga koos tegid tüdrukud endale loodusliku huulepalsami. Küüned said Jaana juhendamisel viilitud ja korda tehtud ning moodsad patsid pähe punutud koos Liisu ja Hanna-Bettyga. Ly ja Jane Liis aitasid meisterdada lillede ja pärlitega juukseklambreid. Nädalavahetus möödus kiiresti, nii mõnigi tüdruk oleks tahtnud veel pikemalt koos olla. Ka pererahvas oli väga sõbralik ja hoolitsev. Eriline tänu Taevaisale, et kõik kenasti läks ja ka ilmad olid väga ilusad, ei piiskagi vihma. Loodame, et järgmiselgi aastal tüdrukutega oma laagrit teeme. Ly küsis tüdrukutetelt mis neile laagris meeldis. Heli: Laagrist meeldis kõige rohkem ujumine. Sain viis uut sõpra. Kuninganna Estri juures meeldis see, et ta oli lisaks välisele ilule ilus ka seestpoolt. Merilin: Kõige rohkem meeldisid piiblitunnid ja lõkkeõhtud. Lemmiktegelane piiblitundidest oli Ester, sest ta oli ilus ja hea. Sain sõbraks kõigi laagrilistega. Sandra Salome: Kõige kõige rohkem meeldis ujumine, sest ujumiskoht oli väga ilus ja vesi soe, kuigi mõned ütlesid, et vesi oli väga külm. Kuninganna Estri loost olin varem kuulnud ainult lühikest lastevarianti, ei teadnudki, et see oli tegelikult nii pikk ja huvitav. Ise kuningannaks ma saada ei tahaks, aga oleks muidu hea meelega samasugune nagu Ester. Angeliina: Laagrist meeldis kõik, aga eriti reedel kommide tegemine ning pühapäeval küünte hooldamine, patside punumine ja huulepalsami meisterdamine. Tahaks väga, et laager toimuks järgmisel aastal uuesti. Piiblijutt Estrist oli väga huvitav, aga natuke häiris see, et Laine jättis alati kõige põnevama koha peal pooleli. Oleks tahtnud kogu lugu kohe lõpuni kuulda. Kirsika: Laagris meeldis kõik, aga kõige toredamad olid lõkkeõhtud. Teisele kohale jäi hilisõhtune tähevaatamine. Peale selle meeldis väga ujumine, ainult see ei olnud tore, et vesi läks sügaval külmaks. Segasid ka suured sipelgad. Piiblilugu Estrist oli väga huvitav ja enamjaolt täiesti uus, kuna varem on kuulanud ainult loo algust. Tahaks olla Estri tütar, ta võis kindlasti olla väga hea ja hell ema. Elenn: Meeldis kogu laager, tahaks siia veel kauaks jääda. Sain kõigiga sõpradeks. Piiblitunnid meeldisid, sain Estri kohta palju uut teada. Tahaks olla sama ilus ja tähtis nagu Ester. Laager oli lõbus, väga meeldis see, et sai ise lõket teha. Kõige rohkem jäid meelde head õunad, soojad ööd ja tähtede langemine. Sain palju uusi sõpru. Sandra: Kogu laager oli tore, aga kõige ägedam oli ujuda, see koht oli väga ilus. Meeldisid ka patside punumine, küünte kaunistamine ja huulepalsami tegemine. Piiblitunnid olid põnevad, vahepeal jäin täitsa huviga kuulama, mis nüüd saab. Eriliselt jäi meelde Haamani õppetund, et kõik, mida sa teistele teed, tuleb sulle tagasi. Laagri jooksul sain sõbraks Sandra Salome ja Eglega. Mariel: Laagris meeldis kõige rohkem ujumine ja pühapäeval meisterdamine. Eriliselt jäid meelde piiblitunnid ja Ester. Ta oli ilus ja lahke. Tahaks olla sama julge nagu tema. Angela: Kõige rohkem meeldis pühapäev, sest siis toimus meisterdamine ning patsipunumine, huulepalsami tegemine ja küünte kaunistamine. Piiblitunnid olid laagri meeldejäävaim osa ja sealt meeldis kõige rohkem kuninganna Ester. Peale selle meeldisid mängud, eriti põnev oli tolamäng. Egle: Laagrist meeldis kõik, aga kõige paremini jäid meelde ilunipid, sest neist räägiti viimasel päeval. Leidsin uusi sõpru ja sain kõigi laagrilistega tuttavaks. Piiblitunnid olid samuti huvitavad. Tahaks olla Estri moodi, sest ta oli tark, lahke ja tore.