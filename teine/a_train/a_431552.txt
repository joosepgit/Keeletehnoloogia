www.advent.ee	 Saatan on vihane koguduse peale ja võitleb nendega, kes vastupidiselt usust äralangenuile, on üle jäänud, on jäänud Jumala tahte teele ning kellel on Jeesuse tunnistus. Seega on Jumala lõpuaja koguduse ehk ülejäänute koguduse tunnusteks Jumala käskude pidamine ja Jeesuse tunnistus. Kuna Jeesuse tunnistuse teemat sai käsitletud eelmises artiklis, siis vaadakem nüüd lähemalt Jumala käskude pidamise küsimust. Ilm 14:9-11 hoiatatakse Jumala vastase metsalise kummardamise eest, seejärel (s. 12) viidatakse pühadele, „kes hoiavad alal (1968. a piiblitõlkes: „peavad“) Jumala käske ja Jeesuse usku!“ Kui keegi arvab ekslikult, et Jumala käskude pidamine kuulus ainult Vana Testamendi, mitte Uue Testamendi aega, siis on ilmselge, et siin räägitakse Jumala käske pidavatest kristlastest, kuna neil on lisaks Jumala käskudele ka Jeesuse tunnistus ja Jeesuse usk. Seoses Kristuse ennastohverdava ristisurmaga kadus vajadus pidada neid käske, mis määrasid Vana Testamendi aegse pühamuteenistuse korra. See oli ettetähenduslik ja osutas Kristusele. Kristuse kui tõelise ohvri surma järel kadus vajadus loomohvrite ja ettetähenduslike rituaalide järele. Hoopis teine lugu on moraaliseadusega, mis on Jumala poolt antud kümne käsuna. Tegu, mis oli ebamoraalne enne Kristuse ristisurma, on ebamoraalne ka pärast, aga patukahetsuse väljenduseks pole enam tarvis ohvreid tuua ega sooritada sellega seonduvaid rituaale. Jumal ja Ta sulane Mooses tegid ka eri seaduste vahel vahet, kui Jumal need Moosese vahendusel andis. Nimelt kirjutas Jumal 10 moraalikäsku ise kivilaudadele, mis on praktiliselt igavesed, igal juhul palju palju vastupidavamad kui papüürus või pärgament. Kui Mooses Jumala käest saadud kivilauad katki viskas, siis pidi ta nende asemele uued tegema, aga neilegi ei lasknud Jumal teksti Moosesel kirjutada, vaid kirjutas ise. Vt 5Ms 10:1-4. Muud seadused aga, mis Jumal andis, kirjutas üles Mooses tõenäoliselt papüürusele, tolleaegsele tavalisele Egiptusest pärit materjalile. Kümne käsuga kivilaudu hoiti pühamu kõige pühamas paigas käsulaudade tarvis valmistatud seaduselaeks, Moosese poolt kirja pandut, aga ei pandud seaduselaekasse. „Ja kui Mooses oli raamatusse täielikult üles kirjutanud selle Seaduse sõnad algusest lõpuni, siis käskis Mooses leviite, kes kandsid seaduselaegast, öeldes: „Võtke see Seaduse raamat ja pange ta Issanda, oma Jumala seaduselaeka kõrvale, et see oleks seal tunnistajaks sinu vastu““ (5Ms 31:24-26). Jumala Seaduse ehk käskude pidamisega ei teenita ära varem tehtud pattude andestust. Pattude andestus tuleb kahetsejale üksnes Jumala armust, Jumala Poja ennastohverdava ristisurma tõttu. Paulus kirjutas: „... kõik on pattu teinud ja ilma jäänud Jumala kirkusest ning mõistetakse õigeks Tema armust päris muidu, lunastuse kaudu, mis on Kristuses Jeesuses“ (Rm 3:23-24). Johannes kirjutas: „Kui me oma patud tunnistame, on Tema ustav ja õige, nõnda et Ta annab andeks meie patud ja puhastab meid kogu ülekohtust.“ (1Jh 1:9) Jumala Seaduse ehk käskude pidamisega ei teenita ära ka Jumala heakskiitu ja kohta Jumala riigis. Seegi saab päästetuile osaks vaid Jumala armust. Õigupoolest ei suudagi inimene neid omast jõust pidada. Jumala lapsed peavad neid Jumalalt saadud jõust. See aga on Jumala arm. Jumala Seaduse ehk käskude otstarve on ilmutada inimesele, mis on Jumala silmis õige, mis vale ehk patt. „Seaduse tegude tõttu ei mõisteta kedagi õigeks Tema ees, sest Seaduse kaudu tuleb patutundmine.“ (Rm 3:20) Paulus ütleb veel: „Mis me siis ütleme? Kas Seadus on patt? Mitte sugugi! Kuid pattu ma poleks ära tundnud muidu kui Seaduse läbi; sest ma ei oleks himustamisest midagi teadnud, kui Seadus ei oleks öelnud: „Sa ei tohi himustada!““ (Rm 7:7) Tõepoolest, kuidas me muidu teaksime, mis on õige, mis vale? Jah, muidugi on olemas südametunnistus ja ka Püha Vaim annab märku, aga need ei välista vajadust Jumala Seaduse järele. Vastupidi, need toimivad koos. Mis puutub südametunnistusse, siis see annab märku vastavalt sellele, mida inimene teab õige või vale olevat. Mõelgem, kas Paulusel, kes ütles, et „pattu ma poleks ära tundnud muidu kui Seaduse läbi“, polnud südametunnistust või ei juhtinud teda Püha Vaim?