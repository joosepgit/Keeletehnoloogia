arvamus.postimees.ee	 Sigrid Kõiv: lootuste ja hirmude summa Niipea kui Eesti poliitvälja tabab kriitika, hakatakse agaralt otsima märke uue jõu saabumisest, küsimata, kas see on kõnealusel juhul üldse oluline. REKLAAM NO99 lavastuse «Ühtse Eesti suurkogu» eel arutasid inimesed ka tõsiselt, kas sellest kasvab välja uus erakond. Kuidas seda endale ette kujutati, on võimatu ette kujutada. Nimi Ühtne Eesti parafraseerib nime Ühtne Venemaa ning kes tuleks Eesti poliitikasse säärase konnotatsiooniga? Ja kuidas astuks teatritrupp ühte erakonda? Kas nii nagu kunagi astus kogu tööliskollektiiv kommunistlikku parteisse? Absurdne. Etendus oli kriitika Eesti poliitiliste otsuste mehhanismide kohta, kuid märkimisväärne osa publikust keskendus varjatud motiivide otsimisele. Silver Meikari ülestunnistusele järgnes sama reaktsioon. Millised motiivid tal olla võiksid? Kust leida kinnitust nende kohta? Kas see on uue erakonna loomine? Aga see kõik ei ole ju tähtis. Tähtis on, et erakondade rahastamine on avalikkuse ette toodud, üks mees ütles: «Jah, nii see käib ja mina olen seda ka teinud.» Selge. Meil on probleem. Ausalt. Ei saa välistada, et Meikari paunas on erakonnajuhi mansetinööbid, nagu seda ei saa välistada ka Tiit Ojasoo puhul – vabad inimesed vabal maal, võivad asutada partei, kui nad seda soovivad, kas või mitu korda päevas. Ent milline oleks see erakond, mille Meikar praegu looks? «Meie oleme ausad»? Sama absurdne nagu kujutlus täpselt ühesuguseid poliitilisi vaateid jagavatest näitlejatest. Seda enam, et probleem, millele Meikar tähelepanu juhtis, on ju lahendamata. Ja lahendamata see jääbki, kuni tagamõtete otsimine on näib olulisem ja põnevam. Uus erakond selles olukorras oleks sama, mis huntidega metsas või roomlastega Roomas. «Mõnikord on sigar lihtsalt sigar,» olevat Sigmund Freud öelnud Carl Jungile. Tähtis on ülestunnistus. Kas Meikaril oli selle juures mingi tagamõte, ei ole tähtis. Kas ta kavatseb sellest tulevikus poliitilist kasu lõigata, ei ole tähtis. Igal valijal on õigus anda talle valimiskasti ääres moraalne hinnang, kui ta seda küsima peaks. Tähtis on, kuidas vältida Eesti tüürimist teele, kust Läti on just ära pööramas. Varjatud motiivide otsijaist ühtesid juhib hirm uue erakonna tekke ees ja teisi lootus uue erakonna tekkele. Ent need, keda juhib hirm, juhivad neid, keda juhib lootus. Viimased on nagu kassipojad, kes jooksevad visatud kirju palli järele, unustades eelmise mänguasja – hiirehaisulise karvatuusti. Kuni probleemidega tegelemise asemel otsitakse ainult kinnitust oma hirmudele või lootustele, ei muuda uus erakond midagi. Lootuste ja hirmude summa on status quo.