www.advent.ee	 19. - 21. juulil toimub Kihnu saarel Pärnu ja Viljandi noorte ning rajaleidjate ühine misjoniretk "Valgus ilma hinnata". Ürituse idee on jagada saare rahvale tasuta kristlikku kirjandust ja inimestega vestelda. Noori tuleb kokku 30, telgitakse mere ääres Linakülas. Raamatute jagamist juhendab SPAKEL kolportöörimistöö juht Kalju Johanson. Et üritus võiks toimuda, annetasid nii Pärnu kui ka Viljandi koguduse liikmed raha kirjanduse väljaostmiseks. Lisaks viidi Pärnu noortejuhi Alek Kiviselja kätte juba varem ostetud raamatuid. Plaanis on laiemalt jagada terviseraamatuid, lasteraamatut Juki ning väikeseformaadilisi adventautorite raamatuid, aga vastavalt huvile ka kallemaid teoseid. Koos kirjandusega jagame Indrek Ploompuu kujundatud järjehoidjaid, mille peal on adventkoguduse logo ning kontaktandmed. Kihnu saarel on 4 küla ning seal elab 540 inimest. Pärnu kogudus on käinud Kihnus ka varem kolportöörimas. Palume teie kõikide eestpalveid misjoniretke õnnestumiseks ja selleks, et ka ilma hinnata valgus oleks kihnulaste jaoks väärtuslik.