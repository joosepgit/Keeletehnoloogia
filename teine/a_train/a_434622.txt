www.naisteleht.ee	 Kännumamplid: F: Postimees/Scanpix Kas seenelkäik on õnneasi või saab mõne piirkonna või metsatüübi puhul öelda, et sealt naastakse tingimata rikkaliku saagiga? Mükoloogia emeriitprofessor Kuulo Kalamees kaldub arvama, et konkreetseid piirkondi või maakondi, kust kindla peale seeni leiab, välja tuua ei saa. See on ikka rohkem õnneasi! «Seeneõnn sõltub pigem heast juhusest, ilmast ja aastast,» tõdeb ta. «Mingil määral ka metsatüübist.» Kalamees teab omast kogemusest, et ühest ja samast kohast ei pruugi igal aastal seeni saada. Aga mine võta kinni, kas on keegi nad nina alt ära korjanud või pole lihtsalt hea seeneaasta. «Ma polnud näiteks mitte kunagi kukeseeni saanud ja isegi ei uskunud, et neid pangedega koju tassitakse. Aga eelmisel aastal lõpuks sattusin nende peale,» jutustab Kalamees. «Räägitakse küll, et kukeseened kasvavad imeilusas metsaaluses, kus käi kas või paljajalu, aga tegelikult pole see nii. Olen leidnud neid ka võsastunud metsast. Samamoodi võivad puravikud täiesti ootamatus kohas kasvada.» Üldiselt on Kalamees seda meelt, et metsas on niisamagi mõnus jalutada ja kui sealt midagi leiad, siis on see boonus. «Isegi ilusaid kärbseseeni on huvitav näha,» ütleb ta. Jah, põnevad ja kaunid on kärbseseened küll, aga korvi pista neid mõistagi ei maksa! Milline tuleb tänavune seeneaasta, seda veel kindlalt öelda ei saa. Selge on see, et põud teeb seentele liiga ja paneb nad ussitama. Aga kui tuleb üks korralik sadu, siis tasub kohe metsa rutata ja olukord ise üle vaadata! Riigimetsa Majandamise Keskus toob välja kohad, kust seeni leida võib. Oma silm on kuningas! Kerttu Jänese Kukeseened Kus? Peamiselt männi-segametsades juulist alates. Tema vähemtuntud sugulased kollakas kukeseen ja lehter-kukeseen ilmuvad metsa augustis. Kuidas süüa? Ei vaja kupatamist. Prae ja lase hea maitsta pastades, salatites ja loomulikult kastmes! Kaseriisikad Kus? Kasvab hilissügiseni kaasikutes, kase-segametsades või metsaservades, sageli suures rohus. Kuidas süüa? Värskelt on kaseriisikad mürgised ja väga kibedad, seepärast vajavad leotamist ja kupatamist. Saab säilitada soolatult, hapendatult ja marineeritult. Kuuseriisikad Kus? Kuusikutes, eriti kuusenoorendikes. Männikutest leiab nendega välimuselt sarnaseid porgandiriisikaid, mis sobivad samuti värskelt tarvitamiseks ja on väga maitsvad. Kuidas süüa? Ei vaja kupatamist, sest nende piimamahl ei ole kibe. Väga maitsvad kohe pärast korjamist võis praetuna. Männiriisikad Kus? Männikutes ja männi-segametsades. Ilmuvad nähtavale augusti lõpus. Kuidas süüa? Need mõrkjas-kirbe maitsega kübaralised vajavad leotamist ja kupatamist. Väga hea seen marineerituna, samuti soolatuna. Võib kasutada salatites ja kastmetes. Puravikud Kus? Harilik kivipuravik kasvab noortes okaspuu- ja lehtpuumetsades. Väga hästi kasvab ka valgusküllastel raiesmikel ja metsaservadel. Neid võib leida juuli keskpaigast alates, saagikus kasvab sügise lähenedes. Kuidas süüa? Puravikku vette panna ei maksa, sest nad imevad end vett täis ja palju väärtuslikku läheb kaduma. Võib tarvitada kupatamata. Väldi sapipuravikku – piisab ühest, et kogu seeneroog rikkuda! Näksa puravikku jalast, sapipuraviku puhul tunned mõru maiku. Sirmikud Kus? Sageli kaldapealsetel, pikas rohus, liivasel alal. Kuidas süüa? Paksu, vatja, pehme ja kuiva viljalihaga ning pähkli lõhna ja maitsega sirmikud ei vaja kupatamist. Värskelt praetuna meenutab šnitslit. Säilitada võib kergelt praetuna sügavkülmas või kuivatatuna. NB! Aias kasvavate tumedama kübaraga ja mugulja jalaga safransirmikutega tuleb olla ettevaatlik, sest need on mürgised. Pilvikud Kus? Väga erinevat tüüpi metsades juulist alates. Kuidas süüa? Kupatatult ja soolatult tehakse neist seenekastet, -salatit ja hautist koos köögiviljadega. Mõned mahedamad pilvikud kõlbavad süüa ka kupatamata.