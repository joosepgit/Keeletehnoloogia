www.advent.ee	 19. mail oli Haapsalu adventkirikusse kogunenud rohkem rahvast kui tavaliselt. Kui allakirjutanu uksest sisse astus, laulsid puldi kõrval Haapsalu noored süntesaatori ja kitarride saatel. Noorte laul oli väga sütitav ja elav. Hommikune jumalateenistus oli pühendatud Haapsalu kirikuhoone õnnistamisteenistusele. Kohale, kus enne kõrgus katlamajatorn ja nõgised seinad, ehitati ilus ja avar kogudusehoone, mis sai valmis ja avati 2001. aasta septembris. Asjaolude sunnil pidi kogudus hoone õnnistamist ootama 6 aastat. Õnnistussõnad lausus Tallinna I adventkoguduse pastor Aarne Kriisk. Tervituse ütles ka AKELi esimees Tõnu Jugar. Hingamispäevahommikuse jutluse pidas Rakvere koguduse pastor Ergo Naab, kes küsis, mis on meil Jeesusega asja. Kas midagi enamat kui kombetalitused ja moraalne elu või peaksime Jeesuse kõrval käies ka midagi endast kaugemale, ligimestele andma? Muusikaga teenisid juba mainitud kohalikud noored ja üle-Eestiline segakoor. Pärast jumalateenistust ja väikest lõunapausi olid kõik omad ja külalised palutud üle tee asuvasse metodistikirikusse, kus Haapsalu koguduse pastor Ivo Käsk viis meid pildis ja sõnas ajas tagasi. Sellest tunnist oleks saanud päris mitu head viktoriiniküsimust. Mis sündmustel olid adventistid kõige rõõmsamad (vähemalt nii võib järeldada naerunägudelt piltidel)? Mille poolest erines veel 10 aastat tagasi Haapsalu koguduse hingamispäeva kõigist teistest kogudustest Eestis? Mis ametit pidas Viljandi adventkoguduse pastor Mart Vari enne praegust pastoriametit? Mis Eestimaa nurgas hakkasid adventkogudused pidama väljapoole suunatud evangeelseid seminare ärkamisajal? Mälestuste saatel läks aeg ruttu, ka Haapsalus olnud kunagised pastorid meenutasid oma teenistust selles linnas. Pastoreid tunnustati hea sõna ja Tiina Tafi valmistatud lillekimbuga. Õhtune jumalateenistus oli pühendatud adventkuulutuse 100. aastapäevale Haapsalus. Kogudust olid tulnud tervitama naaberkoguduste vaimulikud ja linna esindaja. Konsterdi raames laulis üle-Eestiline segakoor Helerin Lehtla ja meeskoor Mirjam Kalmuse juhatusel. Instrumentaalpaladega teenisid Allan Jallai, Mervi Kalmus ja Raeli Florea. Soologa astusid üles Voldemar Rosin ja Ülle Ploompuu. Koguduse aastapäeva kavalehe ajalooülevaates on viimasele kohale märgitud Jeesuse tulemine – Jumala abiga elame ja tegutseme selle kauni päevani. Õhtuse jumalateenistuse viimase lauluna lauldi üheskoos: Meil on see lootus...” Soovime Haapsalu kogudusele veel ilusaid aegu enne lootuse täitumist.  Kõige rõõmsameelsemad olid vana aja adventistid matusepiltidel.  Kuna kogudus käis koos vene õigeusu kirikus, oli võimalus jumalateenistuste alguses kirikukelli lüüa.  Mart Vari oli Haapsalu koguduse kellamees. Mart Vari meenutas, et ta pidas väga oluliseks kellalöömise täpsust, et linnarahvas teaks: nüüd algab seal kirikus jumalateenistus ja kell on täpselt nii palju.  Esimesed evangeelsed seminarid korraldati Haapsalu naaberalevikes, läbiviijateks Rein Käsk ja Mart Vari.