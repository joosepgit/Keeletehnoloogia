www.bioneer.ee	 Projekti üks eestvedajaid, Tartu Waldorfgümnaasiumi projektijuht Katri Tammekand ütles, et waldorfühendus on väga tänulik KÜSKile projekti toetamise eest täismahus. "Töötasime kõigi waldorfkoolide esindajatega projekti enne taotluse esitamist väga põhjalikult läbi ning määratlesime esmavajalikud tegevused, mis aitavad ühendusse kuuluvatel koolidel oma tööd paremini korraldada ja endast teada anda," selgitas Tammekand. "Tänu positiivsele rahastamisotsusele saavad Eesti waldorfkoolid astuda arengus olulise sammu edasi." Tammekandi sõnul on ühiskonnas on aina suurem ootus koolide järgi, kus laps käib rõõmuga, ilma et teda peaks sundima ning kus laps omandab lisaks faktiteadmistele ka mitmekülgse eluoskuste pagasi, kuhu kuuluvad enesekindlus, maailma usaldamine, uudishimu, avatus, võime üle saada raskustest ja kriisidest, samuti sotsiaalsed oskused ning optimistlik ellusuhtumine. Eestis tegutseb hetkel kuus waldorfkooli, kus õpib kokku üle 400 õpilase. Kõik waldorfkoolid on loodud lastevanemate initsiatiivil ja tegutsevad kodanikualgatuse korras. Mulluse seisuga on Eestis omandanud waldorfkoolis põhihariduse 353 õpilast, gümnaasiumihariduse on saanud Tartu Waldorfgümnaasiumis 8 lendu ehk 115 noort.