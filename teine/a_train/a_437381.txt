www.bioneer.ee	 Kui kaua sidrunit peas hoida, siin läksid soovitajate arvamused lahku. Oli neid, kes soovitasid mahla peas hoida vaid paar minutit, teised eelistasid pooletunnist leotamist ja kolmandad ei loputanudki mahla peast välja. Kes sidruniga juukseid pesta pelgasid, neile soovitati sidrunit läike saamise eesmärgil lisada vähemalt loputusvette. Sidrunit reklaamiti kui head asendajat äädikaveega loputamisele, sest juustele ei jää äädika lõhna ja sidrunikoored sai visata biojäätmete prügikasti. Esimesena proovisin sidruniviiluga juuste hõõrumist, aga see mulle eriti ei meeldinud, sest pähe kippusid jääma sidrunitükikesed ja kui kätel juhtus olema marraskil kohti, siis hakkasid need kipitama. Ka võttis viiluga hõõrumine rohkem aega, kui mahla peale kandmine. Ma arvan, et viiluga hõõrumine tuleks kõne alla vaid lühikeste juuste puhul. Kõige lihtsam ja ka soodne oli kasutada poes müüdavat väikeses pudelis sidrunimahla. Mind häiris poemahla juures pakendite teema, sest minul kulus iga pesukorra jaoks üks pudelitäis, mis oli oluliselt pakendikulukam tegevus kui šampooni kasutamine. Tulemus puhtuse osas mahla pähekandmise viisist minu juustel eriti ei sõltunud. Kui ma esimest korda sidrunit oma juuste juures kasutasin, siis olin vaimustatud sidruni tekitatud läikest, aga kui juuksed ära kuivasid, siis sain aru, et sidrun pole mulle siiski meelepärane vahend. Parima tulemuse sain pärast pooletunnist värske sidrunimahlaga leotamist ja veega loputamist. Ma armastan kergeid ilma viimistlusvahendita juukseid, aga sidrun võttis juustes kergust oluliselt vähemaks. Sidruni eelisteks võib pidada asjaolusid, et juuksed muutusid kergesti soengusse seatavaks, nägid ka pildi peal läikivad välja ja lõhnasid hästi. Sidruni puudusteks võib nimetada sagedast juuste pesemise vajadust (seda eriti juhul, kui mahl jäätakse niisketesse juustesse) ja sidrunimahla ärritavat toimet. Oluline on jälgida, et sidrunimahl ei satuks silma! See, kas juuste heledamaks muutumine on puudus või eelis, sõltub juba kasutajast. Minul sidruniga pesemise seda omadust vaja polnud, aga blondidel võib see päris kasulik olla. Ma pean tunnistama, et juuste pesemise osas olen ma kärsitu ja üle 15 minuti korraga ma sellele protsessile reeglina kulutada ei taha. Aeg-ajalt olen ma nõus tegema suurema ajakuluga maske või värvima hennaga juukseid, aga kaks või kolm korda nädalas poole tunni kaupa pead pesta ma ei tihka. Seetõttu on sidruniga pesemine minu jaoks liiga ajakulukas. Mul õnnestus sidruniga normaalseid tulemusi saada ainult juhul, kui pesin järgmisel korral mingi muu vahendiga. Kaks-kolm korda jutti pestes kaotasid juuksed oma kerguse sootuks. Tõdesin, et sidrun on hea pigem viimistlusvahendina. Juuste pesemiseks on paremaidki vahendeid! Pleegitavast tulemusest järeldasin, et sidrunimahl on pigem kange kui leebe vedelik ja tiheda kasutamisega tõenäoliselt kuivatab liigselt juukseid. Huvitavaks üllatuseks osutus sidruni juukselakina või soenguvedelikuna toimine. Nimelt proovisin poe sidrunimahla valmis soengule pihustada. Mahl tasandas udemed ja tekitas juustele sellise õrnalt kleepuva kihi, mis meenutas juukselakkide tulemust, aga oli märkimisväärselt soodsam. Keskkonnahoiu seisukohast tasub meenutada, et sidrun läbib sarnaselt šampoonidele päris palju transpordikilomeetreid ja tema kasvatamiseks kulub agrokeemiat. Sidrun ei ole keskkonnamõju poolest imetabane vahend, pigem võib see abiks olla alternatiivse kosmeetika otsijatele.