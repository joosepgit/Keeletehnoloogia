www.naisteleht.ee	 Kairi ja Aimar on Aurelia haigusega tänaseks juba harjunud. Algul oli tõde päris ehmatav.: Foto: Denis Georgijevskij. «Vahel tuleb pisar silma, lihtsalt ei jõua enam,» kirjeldab igapäevaelu raskust Aimar (26), siseorganite väärarenguga sündinud 11kuuse Aurelia isa. Aurelia tuli Tallinna Keskhaiglas keisrilõikega ilmale eelmise aasta juuni alguses, ema Kairi (19) seitsmendal raseduskuul. Rasedus oli kulgenud tavapäraselt, seega oli üllatus suur, kui avastati, et laps on lämbumisohus ja tema päästmiseks tuleb kiiresti kirurgiliselt sekkuda. Sellest hetkest muutus noorte vanemate elu kardinaalselt. Laps viidi Mustamäe haiglasse, kus oli arstide valve all neli kuud. Koju jõudis maimuke alles oktoobris. Miks?! – Keegi ei tea vastust Diagnoos «kaasasündinud siseorganite väärareng» tähendab Aurelia puhul, et ta soolestik on kokku kasvanud ning pärasool puudub tal üldse. Arstid tegid lapse kõhule kaks avaust. Nabaalune auk, mille asukohta hiljem lisaoperatsiooniga muudeti, on uriini väljutamiseks. Kõhu vasakult küljelt on välja toodud mõnesentimeetrine jupp soolt, mille kaudu tita väljutab ekskremente ehk kakab. Pissimise auk on kaetud tavalise mähkmega, soolejupp selle ümber on kõhule kleebitud spetsiaalse plastist kotikese ehk stoomiga, mida tuleb vahetada iga päev. Värskete lapsevanemate jaoks oli see tõsine šokk, ammugi ei osanud nad selleks valmistuda. Arstid vangutasid pead ning ütlesid, et sellist diagnoosi tuleb ette kord 30 aasta jooksul. Põhjust, miks Kairi ja Aimar on nii raske puudega lapse vanemad, ei oska keegi piisavalt seletada. Seda ka hoolimata paljudest proovidest, mis saadeti arstidele üle maailma. Harjumine teistsuguse beebiga võttis aega Kui Aurelia oktoobris haiglast koju lasti, olid Kairi ja Aimar ootamatu olukorraga juba harjuma hakanud. Aimar tunnistab, et vähemalt paar esimest nädalat ei julgenud ta pisitütrele üldse läheneda ega teda puudutada, vaatas vaid palatiaknast. Kairi, kes emana pidi muu hulgas hoolitsema selle eest, et kuvöös, milles beebi kolm kuud elas, oleks pestud, ütleb, et temal läks veelgi kauem aega, enne kui lapse omaks võttis. Seda paljuski rangete haiglaõdede tõttu, kelle ülbe suhtumine teda hirmutas. Segipööratud argielu Haiglast koju saades algas «tavaline elu». «Kui laps suureks saab, on pool doktoriharidust endal ka käes,» ütleb Aimar tõsist nalja visates. Lootust suureks kasvada Aurelial on. Nimelt leidub Soomes arst, kes on sarnaste juhtumitega varem kokku puutunud ja loodetavasti opereerib ta ka Aureliat. Lapse kokkukasvanud soolestik asendataks plastsooltega, juurde tehtaks pärasooleavaus. Igal juhul lootust, et laps seejärel normaalselt arenema ja kasvama hakkab, sellesama arsti sõnul on. Senikaua otsivad vanemad lisainfot raamatutest ja internetist ning püüavad hakkama saada. Küll peab arsti väljakirjutatud abivahendite saabumist poodi ootama nädala, kord ilmneb mõni uus haigus või puue – veebruaris avastati, et Aurelial puudub ka parem neer –, kord kaob laps haiglasse sootuks ära. Seda viimast, et laps on protseduurilt protseduurile viies jäljetult kaduma läinud ning keegi ei oska öelda, kust beebit leida, on juhtunud juba kolm korda. «Kohati jääb mulje, et info ei liigu üldse!» lajatab isa Aimar pahaselt. Kuigi igapäevaelu haige lapsega pole kaugeltki kerge, kasvab noorte vanematunne iga päevaga. Lapse eest hoolitsemine on selgeks saanud, isegi haiglaõed ei oska stoomikotti nii hästi vahetada kui Aimar ja Kairi. Aureliat üksinda kasvatada oleks raske, tunnistab Aimar, kes üritab siiski ka tööl käia. «Kui on tarvis arsti juurde minna, siis ei lähe kuhugi,» kirjeldab Aimar oma töögraafikut. «Äkki annate lastekodusse?» Veebruaris, kui lapsele lõpuks sügava puude invaliidsusaste määrati, küsiti noortelt, kas nad ikka saavad lapsega hakkama või tahavad ta lastekodusse anda. Vanemad olid hämmastunud, et nii pikalt pärast lapsega koos elamist veel midagi sellist küsiti. «Ikkagi oma liha ja veri! Kuidas sa loobud temast?» imestab Aimar ja selgitab, et Aurelia on nende jaoks juba tavaline laps, kellel vaid paar vidinat küljes, millega kõik lähikondsed tasapisi harjuvad. Aurelia ise on vapralt vastu pidanud. Kui sündimise järel langes lapse kaal pooleteise kiloni, siis praegu võtab ta uue spetsiaalse toiduseguga jõudsalt juurde ning on nüüd peaaegu viiekilone. Hommikuti väljendab ta oma elujõudu sellega, et viskab luti magavatele vanematele vastu pead ning nõuab otsustavalt süüa. «Küll saab haigustest üle ja korraliku ravi,» on Aimar ja Kairi lootusrikkad ja ootavad pikisilmi operatsiooni, mis peaks Aureliale andma võimaluse normaalseks eluks.