www.bioneer.ee	 ELFi talgute projektijuht Tarmo Tüür ütles saabuvat nädalavahetust iseloomustades: „Ühe nädalavahetuse ja pelgalt vabatahtlike jõuga saab looduse heaks väga palju tehtud. Lisaks sünnib veel palju sellist, mida käega ei saa katsuda.“ Eestis osaleb talgutel sadakond vabatahtlikku. „Looduses ühise eesmärgi nimel tegutsemine liidab inimesi. Sügisvärvides looduse, kopsutäie rabaõhku ja porised kummikud saame ette lubada, ülejäänu tuleb igaühel ise avastada,“ lisas Tüür. Talgulisteks on Palupõhja looduskoolis kurdid, viipekeeletõlgid ja Tartu Ülikooli viipekeeletõlgi eriala üliõpilased, kes saavad õpitu panna praktikasse vabas õhkkonnas, sest kogu suhtlemine talgutel toimub eesti viipekeeles. Soomaa talgugruppi lisavad aga kirjusust kaks talgulist Guineast ja Gruusiast, kes tulevad talguile koostöös MTÜga Eesti Pagulasabi. „Lisaks neile talgutele kutsusime Big Green Weekendi raames ka kõiki teisi oma kandi looduse heaks talguid korraldama, kohalikke kogukondi ja aktiivseid eestvedajaid,“ rääkis Tüür. Nelja paika üle Eesti andis ELF välja väiketoetuse ehk talgutõru looduse heaks talgute korraldamiseks. Talgutõrude toel ja kümnete vabatahtlike jõul taastatakse algaval nädalavahetusel Ulluta laiu rannaniitu Puhtu-Laelatu looduskaitsealal ja Metsküla puiskarjamaad Matsalu rahvuspargis. Samuti hooldatakse ja korrastatakse kaitsealuseid objekte Tuhalaane külas Viljandimaal ja Kastna mõisas Pärnumaal. Tänavu teist aastat toimuva ettevõtmise Big Green Weekendi ( conservationvolunteers.eu ) algataja ja läbiviija on looduskaitsesse vabatahtlikke kaasavaid organisatsioone ühendav Conservation Volunteers Alliance, kuhu kuulub ka ELF. Sel nädalavahetusel teevad tuhanded vabatahtlikud looduskaitselist tööd lisaks Eestile veel Suurbritannias, Prantsusmaal, Rumeenias, Islandil, Itaalias, Bulgaarias, Kreekas, Hollandis ja Saksamaal. Big Green Weekendi toetab Stavros Niarchos Foundation.