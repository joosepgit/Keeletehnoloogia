www.bioneer.ee	 Mis on Gaia haridus? James Lovelock* defineerib Gaia´t olendina, kes väljendub planeet Maana. Gaia haridus tegeleb inimeste teadlikkuse arendamisega, et kõik meie otsused oleksid kooskõlas nii ühiskonna kui looduse jätkusuutlikkusega. Et meie planeet saaks jätkusuutlikult areneda peame maailma vaatama terviklikult. Kui ma lähen poodi ja ostan mingi toote, mille pakend ei kõdune ning ma ei teadvusta, mis sellest pakendist edasi saab, siis olen ühtpidi teadmatu ja teistpidi looduse suhtes väga isekas. Gaia hariduse mõte on aidata inimesi kõigist oma valikutest teadlikumaks saada. Kuidas sa Gaia hariduseni jõudsid? Panin eelmise aasta alguses kirja oma unistused, mida ma tahaksin teha. Üks nendest oli soov tegutseda koos ühe organisatsiooni või seltskonnaga, kes tegeleb planeedi Maa ning ühiskonna aitamisega. Sattusin Gaia temaatikale tänu ühele oma sõbrannale, kes tol hetkel tõlkis ja pani paika Lovelocki Gaia hariduse mooduleid, mis on baasiks nii Gaia hariduse kursusele kui üldse Gaia hariduse tegevusele. Sealt arenes lugu edasi. Võtsin enda peale ühe teema tegemise Gaia hariduse maailmavaate teemalisest moodulist ning sobival hetkel avanes meil võimalus Rocca al Mare koolis teha valikkursust „Elame ökolt“, kus osalesin tundide läbiviimisel. Gaia haridus on minu enese jaoks väga hea võimalus teadvustada, kuidas saan oma valikuid muuta, et olla eeskujuks teistele, kes soovivad meie planeeti aidata. Kas te peale Rocca al Mare Kooli plaanite ka teistes koolides samalaadseid kursuseid läbi viia? Mida Gaia hariduse kursus täpsemalt endast kujutab? Praegu tehakse ettepanekuid Eesti teistele koolidele, et ka nende õppekavas oleks Gaia hariduse valikkursus sees. See kursus ei ole ainult ökoteemadega seotud (nagu näiteks prügi sorteerimine või CO2 tootmise vähendamine), vaid seal on sees ka mentaalsuse ja tervise pool. Kõik algab ju mentaalsest tervisest. Miks ma tarbin nii palju? Miks ma püüan niivõrd palju materiaalset endale soetada? Kui ma olen emotsionaalselt pinges ja mul on emotsionaalsed puudujäägid, siis ilmselt püüan neid tasakaalustada minnes poodi ja ostes endale rohkem süüa või rohkem riideid. Gaia haridus ei kata ainult keskkonnateemat, vaid see puudutab ka ühiskonda tervikuna. Põhiline probleem tuleb sellest, et meie ühiskond "räägib" isekuse väljaarendamisest, jättes tihtipeale keskkonna tahaplaanile. Näiteks eksisteerib praegu selline nähtus, kus me peame joogivett poest ostma! See on just „tänu“ sellele, et me oleme looduse sedavõrd ära reostanud. Täiesti loomulik on minu jaoks mõtlemisviis, et vesi peaks olema igaühe jaoks kättesaadav ja tasuta. Antud hetkel on tekkinud juba olukord, kus me peame vaatama, kas saame üldse endale vett lubada. Kas mul on selleks raha? Vesi peaks olema ressurss, mis on kõikidele kättesaadav olenemata sellest, mis ühiskonnakihis elatakse. Mis juhtub kui me samamoodi jätkame ning aina rohkem ja rohkem tarbimine? Samamoodi jätkates saavad ressursid otsa. Tegeldes ainult lineaarse tarbimisega, kus kuskil toodetakse mingi toode valmis, see tarbitakse ja visatakse jäägid minema, on protsessi lõpus prügimägi. Peame arvestama, et see prügimägi järjest kasvab ja ressurssid saavad ühel hetkel otsa. Kui "joone" ühes otsas ressursid lõppevad ja teises otsas tekib ainult prügi, siis kaalukausid vajuvad jätkusuutlikkuse puudumise suunas. Jätkusuutlikuseks on vaja ringlust, nagu see toimub looduses. Üheks viisiks on taaskasutus, mis kuulub teadliku tarbimise alla. Gaia haridus ongi seotud sellega, kuidas teadlikult oma tarbimisvalikuid teha. Mis võib olla lahenduseks? Järjest rohkem inimesi on hakanud mõtlema kogukondade loomise peale, kuna ühiskond on kõige jätkusuutlikum, kui tehakse koostööd. Kui mina olen teenuse või toote pakkuja, mis on kellelegi vajalik ja teisel on midagi sellist, mida minul vaja ning me võime kokku saada läbi kolmandate isikute ning vahetada teenust/toodet omavahel, sellisel juhul kaob raha vahelt ära ning me muutume koostöögrupiks. Ökokogukonnad ju tegutsevadki nii. Minu jaoks väga positiivne nähtus on see, et olemasolevad ökokogukonnad on eeskujuks loodavatele sotsiaalsetele gruppidele. Ilmselt tulevik saabki olema selline, kus lisaks riiklikele struktuuridele on olemas inimeste poolt kokkulepitud seltskonnad, kes jälgivad väga teadlikult oma tarbimist. Mis puudutab loodust - ma ei saa mitte kunagi oma südant täielikult avatuna hoida külmas ja kõledas linnas. Selleks, et ma ise oleksin õnnelik, peab mul olema päikest ja võimalust käia metsas jalutamas või lihtsalt värsket õhku hingamas. Ma olen rõõmus, et see on selgeks saanud paljudele inimestele! Kui olin väike, arutasin maal vanaema juures tihti, miks ma pean veetma oma suvevaheaegasid seal, kus ei ole televiisorit või kus ma saan nii vähe lugeda ajalehte. Nüüd, kui ma satun sinna maale ning saan teha füüsilist tööd puhtas looduses, olen tohutult tänulik, et mul on selline koht olemas. Koht, kuhu ma saan minna oma argipäeva tegemiste juurest. Olen olnud kunagi tarbimise kütkes ja avastanud, et see ei ole loomulik. Loomulik on ikkagi loodusega suhelda!