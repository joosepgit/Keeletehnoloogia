www.advent.ee	 45-aastaselt 2003. aastal Eesti Muusikaakadeemias oma kõrgahariduse õpinguid taasalustanud pastor Rein Kalmus lõpetas möödunud nädalal edukalt magristriõpingud oreli erialal. Noorpõlves oli Rein väga lähedal tollase konservatooriumi lõpetamisele, kuid üsna viimasel hetkel jäid õpingud pooleli.“Omal ajal jõudsin ma neljandale kurusele Tallinna Riiklikus Konservatooriumis. Kuid jätsin need õpingud pooleli, kui mind pastoriametisse kutsuti. Ei näinud perspektiivi jätkata. Kuna teist kõrgharidust tänapäeval tasuta ei saa, siis see tollane katkestamine oli tegelikult väga hea,” ütles Rein. Bakalaureuse õpingute käigus läks Rein kirikumuusika osakonda, kus ta õppis dirigeerimist Ene Üleoja ja orelit Andres Uibo juures. “Magistriõpinguid kirikumuusikas ei ole, nii et ainus reaalne variant oli orelisse üle minna.” selgitas ta. Magistriõpingutega alustas Rein aastal 2010. “Magistritöö kirjutasin Alfred Karindi oreliloomingust, keskendudes tema neljale orelisonaadile,” ütles nüüdne oreli eriala magister Rein. “Töö läks suurepäraselt, juhendaja Anu Kõlar soovitas, et ma võiksin selle tööga midagi edasi teha. Ja sellest ilmub ka artikkel juunikuises Teater.Muusika.Kino. ajakirjas.” “Magistrieksam oli oreliga kahes osas – barokkmuusika eksam oli akadeemia muusikasaalis barokkorelil J. S. Bachi ja Nicolaus Bruhnsi loomingule. Niguliste kirikus oli romantilise muusika eksam ja seal mängisin Louis Vierne ja minu enda loomingust selleks otstarbeks loodud “Improvisatsiooni tertsiga. Kohtumine”,” rääkis Rein. Niguliste kontsert toimus Tallinna Vanalinna Päevade ajal toimuva orelimuusika pooltunni raames ja kuulajaid oli saalis umbes 200. Küsimuse peale, millal ta teeb algust doktoritööga, vastas Rein üsna konkreetselt: “Minu viimane eksam toimus möödunud pühapäeval ja vabatahtlikult ma ei plaani enam ühtegi eksamit teha. Ma arvan, et mulle piisab.” “Hetkel on valdav tunne vabanemise tunne. Minu jaoks oli see aastane magistri tegemine suur pingutus. Nooremalt õppimine oleks olnud tõenäoliselt füüsiliselt kergem ja nii on hea tunne, et see on seljataga ja lõpetatud. Ma olen mõistnud, et ka selles eas võib inimene oluliselt areneda. See on andnud mulle väga palju tehnilist kindlust.” Õpingute suureks plussiks nimetab Rein ka avardunud erialast tutvusringkonda. “See õppimisaeg on anudnud väga palju kontakte teiste kirikute muusikutega. Peale Roman Toi konkurssi pakuti viiele heliloojale (Piret Rips-Laul, Mart Siimer, Mart Jaanson, Tuuliki Jürjo ja Rein Kalmus) välja koraaliseadete kirjutamine sega-, nais- ja noortekooridele. Praeguseks on üllitatud kaks nooti – naiskoori seaded 2010 sügisel ja tänavu kevadel segakoori seaded. Käesoleva aasta sügisel tuleb ka noortekooride noot.” “Palju kontakte on olnud teiste kirikute muusikutega ja üha enam tuleb minu juurde ka neid, kes küsivad minu muusika noote, et neid mujal esitada. See on ka valdkond, millega nüüd peale õpinguid tahaksin enam tegeleda – luua ja välja anda oma loomingut,” ütles Rein.