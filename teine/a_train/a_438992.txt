www.naisteleht.ee	 Kuidas testisime? Jõime tavapärasest natuke rohkem kohvi, sest latte on tõesti hea! Vaatasime, kui palju aega võtab piima vahtu ajamine, kui kaua püsib vaht kohvil ning hindasime vahustaja kasutamismugavust ja disaini. Elektriline piimavahustaja Hind: 24.90. Koduextra Vuriseb lärmakalt, aga töötab hästi – ajab piima kiiresti vahtu. Just sellega õnnestub välja võluda natukenegi püsivam vaht. Disainilt näeb välja täpselt nii odav, kui on, ja lüliti pole just kõige sujuvam, kuid tulemus loeb kõige rohkem! Hoiustamine on ebamugav, ei saa püsti asetada. Elektriline multimikser Hind: 39.90. Novalux Piima ajab vahtu hästi ja üsna vaiksel häälel, kuid vaht vajub kokku päris kiiresti. Otsik on identne ülejäänud liigikaaslastega. Lüliti on natuke ebamugavas kohas ja seda tuleb sisse-välja klõpsata. Hea puhastada, sest vispli saab eemaldada, nii et käepide ja mehaanika ei saa märjaks. Severini patareidega piimavahustaja Hind: 109.00. Euronics Mugav käes hoida, ka lüliti on õiges kohas, töötab vaid näppu nupul hoides ja vaikselt. Piim läheb vahtu küll, kuid kohvil vaht ei püsi – pisikesed mullikesed lõhkevad üsna kiiresti. Disain on meeldiv, aga ebamugav on hoiustada: vahustajat ei saa püsti panna, kuid külili olles kipub veerema. Puhastamisel tuleb olla ettevaatlik, et vesi ei valguks mehhanismi – siis on vahustaja kohe rikkis. Presskann Hind: sõltuvalt mudelist Piima saab vahustada ka presskannuga. Kalla piim sisse ja liiguta kannu sõela energiliselt üles-alla. Trikk on selles, et piima peab kannus olema umbes poole jagu, muidu meetod ei toimi. Mida rohkem täis kann on, seda rohkem piima sealt välja pritsib. Pikapeale läheb piim vahtu, kuid märksa suurema vaevaga ja ebamugavamalt kui vispeldades. Mehaanilist piimavahustajat asendab samas edukalt. Cuisine’i piimavahustaja Elegance Hind: 45.00. Prisma Teoreetiliselt peaks piim vahtu minema, kui topsikus olevat sõela üles-alla liigutada. Töötab presskannu põhimõttel. Äärmiselt ebamugav rapsimine, sest samal ajal pumpamisega tuleb kaant sõrmega kinni hoida, lisaks immitseb piima välja. Mingi vaht isegi tekib (aga ka lahtub kohe), kuid üsna ebamugavalt. Nii et see ost ei tasu ära.