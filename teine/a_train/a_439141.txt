arvamus.postimees.ee	 Lugeja haldusreformist: alustada tuleb rahastamise muutmisest Üha enam kinnistub põhimõte, et meie seni toiminud ühiskonnakorraldus vajab muutmist. Ühiskond on oma arenguteel jõudnud tupikusse, millest edasiviiv otsetee puudub. Ohumärke vaadates ja võimalusi hinnates paistab ainuke valik olevat haldusreformi nime kandev tee. REKLAAM Arutelud haldusreformi üle on kestnud aastaid. Tulemusi ei ole. Kired soovide ümber aina kasvavad, jättes tagaplaanile arutelud võimaluste üle. Vaidlustel soovide üle ei paistagi lõppu tulevad. Seniseid unelmaid toitnud riigieelarvepoliitika vilju serveeritakse peagi kõigile. Majanduskeskkonna konkurentsivõime langeb, koondatavate ja töötute kasv kogub tuure, maksuvõlgnevuses ja arvete tasumistega hädas olijate arv on lähenemas kriitilisele piirile. Kodanike niigi madal sotsiaalne turvalisus langeb. Selline ebastabiilsus kasvatab inimestes rahulolematust, süvendab masendust ja stressi. Paranemismärke isegi ei paista. Pigem vastupidi - soovide elluviimiseks vajalik maksumäärade tõstmine annab mainitud tendentsidele hoopiski uut hoogu juurde. Riik vajab haldusreformi selle sõna kõige siiramas tähenduses. Tugevale riigile pannakse alus soovide ja võimaluste optimumiga. Aastatega on Eesti võimaluste ja soovide tasakaalutelg nihkunud kreeni. Haldusreform paistab olevat ainuke vahend, mis suudaks tasakaalu taastada. On olemas ütlemine, et parem varblane peos, kui tuvi õhus. Sama kehtib ka haldusreformi kohta - parem omavalitsuste reformimine, kui samamoodi jätkamine. Piirkondlike haldusüksuste senine toimimine on samuti luksus, mis vajab muutmist. Soovidekesksed reformiarutelud ei ole viinud üksmeeleni, need on pigem külvanud uusi hirme ja arusaamatust ning tekitanud isegi tülisid. Üksmeeleni jõudmine sellise küsimusepüstitusega paistab olevat võimatu. Erakondliku kuuluvuse alusel eraldatud «katuserahad», muud toetussummad ning majandusbuumi ajal kasvanud maksulaekumised on halvanud paljude asjaosaliste reaalsustaju. Ootused tekivad võimalustest. Just seetõttu tuleks haldusreformi läbiviimist alustada tulubaasi reformimisest. Määrav ei ole isegi niivõrd tulubaasi suurus, kuivõrd selgus tuluvoogudes. Viimane aeg on tunnistada, et senine rahastamine ei ole enam jätkusuutlik. Aastate jooksul võetud kohustused ja investeerimistegevuse tulemusena kasvanud püsikulud vajavad aga tasumist. Haldusreform on vajalik, selle algusega venitamisel ei ole mõtet. Mida hiljem muudatustega alustatakse, seda kulukamaks see ühiskonnale kujuneb. Kohalike omavalitsuste halduskulud vajavad limiteerimist. Riigieelarvest eraldatud (valla territooriumil asuvate) asutuste rahavoogusid ei saa käsitleda nende tulubaasina. Eripärast lähtuvalt on iga omavalitsus muidugi eriline. Erinevad on nende soovid ja prioriteedid. Tulubaas ja tuluallikas on need, millele soovid rajatakse. Tulubaas tuleks panna osaliselt sõltuma piirkonna elanike tahtest. Seda võimaldaks maksumaksjate maksutulu jaotamise protsessi kaasamine, mille eelduseks on selleks sobiliku õigusliku keskkonna loomine. Inimestele peaksid saama omavalitsuste kulutuste otstarbekuses kaasa rääkida. Arusaadav ja õiglane tulubaas viib soovid ja võimalused tasakaalu. Haldusreform aga selles ju seisnebki.