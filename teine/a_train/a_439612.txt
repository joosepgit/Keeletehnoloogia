www.naisteleht.ee	 Aastakümneid tunti Võhmat üksnes lihakombinaadi järgi. Suurettevõtte pankrotistudes oli kogu linn kokkukukkumise äärel, kuid just küünlavabrik oli pärast kriisi esimene ettevõte, mis linnas loodi ja töökohti pakkus. Tasapisi sai kogu linn uue hingamise ning kanda kinnitasid ka teised ettevõtted. Kui Eesti Valguse küünlavabrikut Võhmas otsima hakkate, on seda lihtne teha lõhna järgi. Päris kilomeetrite taha hõrke aroome küll ei tunne, kuid mida lähemale vanadele lihakombinaadi hoonetele Kauba tänaval jõuate, seda magusamad lõhnad ninna löövad. Šveitslastest küünlavabrikandid Peter-Paul ja Elke Wüthrich on ääretult lahked inimesed, kelle ettevõtmisega on oodatud tutvuma kõik huvilised. Mõistagi tuleb selleks enne ikka aeg kokku leppida. Keset küünlavabriku tootmisruumi seisavad suured valged parafiiniklotsid, mis sulatatakse ahjus. Erinevatesse «pottidesse» lisatakse aroomi- ja värv- ained, kokku kasutatakse toodangus 160 värvitooni ja kuni 80 lõhna. Loomulikult on saada ka lõhnata küünlaid. Peter Wüthrich selgitab, et nende toodangu puhul on tegemist läbinisti värvitud laua- ja lõhnaküünaldega, mille valmistamiseks kasutavad nad vaid kvaliteetseid materjale ning spetsiaalselt küünalde jaoks toodetud aroomiaineid. «Erinevad tahid garanteerivad, et kõik küünlad meie suurest valikust, alates teeküünlast kuni meetripikkuseni, põlevad ühtlaselt servast servani,» kinnitab ta. «Selleks peab aga laskma küünlal alati piisava aja põleda.» Küünlaid valatakse käsitsi, seda saab teha kahte moodi: torgates tahid pooleldi tahkunud küünaldesse või valades küünlavaha otse tahi ümber. Soovijad saavad vabrikus ise savist lillepotti küünla meisterdada, kasutades selleks tootmisjääke. Kes aga ise küünlaid teha ei taha või nende valmimise vastu huvi ei tunne, võib läbi hüpata sealsamas vabrikuhoones asuvast Kihvt galeriist ja end kas või kogu talveks värviliste ja lõhnavate käsitööküünaldega varustada. Millised lummavad nimed neil on: 1001 ööd, Havanna Rumm & Laim, Reis lõunamaale, Oaas Marokos, Piibutubakas, Cabernet Sauvignon jne. Kaasa saab osta ka vajalikud käsitöötarbed, et ise kodus küünlaid meisterdada. Kusjuures, aeg-ajalt jõuab sünnilinna tagasi ka 47 Eesti linna kujutava sümboolikaga kaunistatud küünaldekogu, mis muidu reisib ümber Eesti. Selle näituse tarvis valasid Eesti Valguse küünlavalmistajad meetripikkused, kümme kilo kaaluvad ja nelja tahiga küünlad. Pildid maalis küünaldele käsitsi kunstnik Natalja Remmer. Mullu valmis küünlameistritel teinegi näitus, mida praegugi veel täiendatakse. See on sari «Eesti ajaloo doomino», mis on omamoodi hüvastijätt Eesti krooniga, kujutades nii rahatähtedelt tuttavaid kui muid tuntud inimesi presidentidest väepealik Lembituni. Anne Põder Parafiinist liuväli Võhma gümnaasiumi endises kaarhallis töötab alates kevadest parafiinkattega uisuväljak. Erilisel kattel saab liuelda kõikide uiskudega nagu jääl, kuid see on pehmem ja kukkuja ei saa nii palju haiget. Väike erinevus tavajääga siiski on: sõitmiseks peavad uisud olema soojad, muidu kulub talvel umbes minut, enne kui need harjunud moel libisema hakkavad. Uiskude soojendamiseks on platsi ääres eraldi aparaat. Uisutamine maksab täiskasvanuile 1.50 ja lastele 1 euro. Uisurendi tunnihind on 1 euro. Kohvik Võhma Kohe küünlavabriku kõrval tegutseb võhmalaste üks eelistatumaid söögikohti, mille menüüst leiab nii toekamat kui pisut kergemat kehakinnitust. Hinnataseme võib lugeda rahakotisõbralikuks, sest kalleim praad maksab 3.85. Rong ja mänguväljak Küünlavabriku sisehoovis asuva mänguväljaku puidust atraktsioonide hulgas on turnimisredel, ronimissein ja liulaud. Keset mänguväljakut troonib pealt lahti lõigatud mereväekaater, millesse pääseb turnima ja uudistama. Aeg-ajalt saab Võhmas ringi sõita ka ratastel minirongiga, mille Peter Wüthrich ostis Saksamaalt. Sellega saab eelneval kokkuleppel sõita tiiru läbi Võhma väikelinna ja näha linna ilusamaid paiku. Rongi saab ka broneerida sünnipäevasõiduks või teisteks sündmusteks.