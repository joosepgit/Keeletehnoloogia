www.advent.ee	 Möödunud laupäeval jõudis kogudustesse uus teismelistele suunatud ja ka enamjaolt teismeliste enda tehtud ajakiri XT. Ajakirja, mille motolauseks on “Mitte tavaline risttee”, eesmärgiks on juhatada oma sihtgruppi, teismelisi, kristlike tõdede tundmise juurde ning aidata neil näha Jeesust sellisena nagu Ta on. Ajakirja tegemisse on aktiivselt kaasatud teismeeas noori, kes on oma usu Jumalasse juba leidnud ning kes mõistavad hästi ka omaealiste mõttekäiku ning probleeme. XT sisaldab erinevate rubriikidena nii tõsisemaid Piibli teemalisi artikleid ja mõtisklusi kui ka meelelahutust. Mitme mängu kaudu on võimalik ajakirja lugejal osaleda auhindade loosimises. 4-värvitrükis esikaanega on A5 formaadis ajakiri pilkupüüdev ning teistsugune. 20 kroonine hind ei ole küll eriti odav, mis on tingitud võrdlemisi väiksest tiraazist. XT ei ole valmistatud kindlasti mitte ainult adventkoguduse liikmetele või koguduse õpetusega tuttavatele noortele. Toimetus planeerib pakkuda ajakirja ka teiste kirikute noorteosakondadele, lootes seeläbi suurendada oma lugejaskonda ning muidugi tõsta tiraazi. Ajakiri XT on aastakümnete vaheaja järel esimene noortele suunatud ajakiri adventkirikus. Eelmise Eesti Vabariigi ajal ilmus noorte ajakiri “Sõnumid Noortele”. 90-ndate aastate keskel hakkas ilmuma ajakiri Advent Ekspress, mille toimetajaks oli tollane Liidu noortejuht, kuid kuna ajakiri Meie Aeg oli selleks ajaks ilmumise lõpetanud, muutus Advent Ekspress tasapisi kirikuhäälekandjaks ning täitamata jäi noorte harimise eesmärk. Nüüdseks on taas ilmumas Meie Aeg ning uudiseid kajastav Meie Aja uudised. Esimene reaktsioon ajakirja toimetusse tuli Vellolt Saaremaalt. “Igati tore ja asjalik ajakiri noortele. Artiklid on head lühikesed ja noortepäraselt kirjutatud,” kirjutas Vello. XT hakkab ilmuma 6 korda aastas, iga teise kuu teiseks laupäevaks. Järgmine number ilmub 12. oktoobril.