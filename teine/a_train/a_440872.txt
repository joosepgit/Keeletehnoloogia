www.naisteleht.ee	 Selles filmis suitsetab Lisbeth miljon sigaretti, kannab blondi parukat, riputab ühe paha ajakirjaniku lae alla, peksab läbi kaks koledat chopper’i-meest, naudib lesbiseksi, tuleb Uma Thurmani moodi mulla alt välja ja virutab isale kirvega vastu vahtimist. Ja teie arvasite, et rootslased on selline rahumeelne rahvas? Okei-okei, Lisbethi õigustuseks võib öelda, et tal on selleks kõigeks põhjust ohtralt. Nimelt peab ta varjama end politseinike eest, sest tema oma kallis isa ja vähem kallis vend on lavastanud ta süüdlaseks kolme inimese mõrvas. Nii et jah, elu pole seal kenade rootsipunaste majade vahel kaugeltki lihtne. Eriti pole elu lihtne Lisbethi kõigest väest aidata püüdval Mikaelil, kes mitte kuidagi ei usu, et tema hea ja armas probleemne sõbranna neis kolmes mõrvas süüdi on. Aga aitab ümberjutustusest, sest ega kõike, mis süžee ette näeb, jaksa niikuinii ära rääkida. Ja ammugi ei jaksa film pildikeelde ümber panna kõike, mis Stieg Larsson selle linateose aluseks olevasse samanimelisse raamatusse kirja on pannud. On sel mehel alles fantaasia! Hullem kui Tim Burtonil ja Agatha Christiel kokku, tundub vahel. Meie soovitus on lugeda kõigepealt läbi raamat ja alles siis kinno minna. Küllap on filmitegijad seda natuke lootnudki, sest muidu võib terve rivi kõrvaltegelasi omavahel pisut sassi minna.