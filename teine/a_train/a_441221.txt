www.bioneer.ee	 28.augustil Tallinna neljas Prismas toimunud toidu kogumise aktsiooni käigus koguti 120 vabatahtliku abiga Toidupangale 5000 toidupakki, kokku ca 100 000 krooni väärtuses. Kõige suurem aktiivsus oli Lasnamäe Prismas, kus keskmiselt iga kümnes inimene annetas vajalikke toiduaineid Toidupangale. Oma panuse andis ka kahekordne olümpiavõitja Kristina Šmigun-Vähi. Piet Boerefijn, Toidupanga tegevjuht tundis siirast head meelt inimeste suure aktiivsuse üle „Eilset päeva võib kordaläinuks pidada - tänu heade inimeste abile saame aidata veelgi rohkem puudust kannatavaid perekondi. Tegelikult oli uskumatu, et me saime loodetust 4 korda rohkem annetusi ja et leidsime nii kiiresti 120 vabatahtlikku, kes tegid ära väga suure töö. Lisaks igapäevasele toidule toodi annetuskastidesse ka magusat, mis teeb kindlasti paljude laste meele rõõmsaks. Kõige enam osteti kuivaineid, nagu jahu ja makaronitooted, aga ka õli, konserve ja komme," sõnas Piet Boerefijn. "Kohe saadeti kogutud tooted edasi Toidupanga lattu, kus need nüüd sorteeritakse ja pakkidesse jaotatakse," märkis Boerefijn. Swedbanki personalidirektor Signe Kaurson avaldas lootust, et eile läbi viidud aktsioon pani aluse ühele olulisele traditsioonile, mis saab olema normaalne osa meie ühiskonnast. "See üritus näitas, et hea tegemiseks ei ole vaja palju ja meie inimesed on agarad aitama neid, kes seda tõsiselt vajavad," lisas Kaurson. "Meil on väga hea meel, et toidu kogumine nii edukaks osutus. Loodame ühe taolise aktsiooni korraldada Prisma kauplustes veel selle aastanumbri sees," lisas Prisma Peremarketi turundus- ja kommunikatsioonidirektor Kadri Lainas. "Käesoleva ürituse raames annetame abivajajatele toidupakke ka Prisma Peremarketi poolt."