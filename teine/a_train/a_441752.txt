www.advent.ee	 Möödunud nädalavahetus oli Läti adventkogudusele tavapärasemast pidulikum ja erilisem, sest Riias oli külas Peakonverentsi eelmine president pastor Jan Paulsen. Eestiski otsustas hulk aktiivseid noori, et tegu on piisavalt erakordse sündmusega, et nädalavahetuseks Riiga sõita. Nii sai Eesti hästi esindatud - noored Valgast, Võrust, Tartust, Põltsamaalt, Haapsalust ja Pärnust nautisid osadust ja võimalust meie kiriku endise juhiga kokku saada. Tegemist oli kahepäevase üritusega, nii et huvitavat jagus nii hingamispäeva kui ka pühapäeva. Hingamispäeva hommikul oli pidulik jumalateenistus, kus pastor Paulsen rääkis Jeesuse tõotustest, mille Ta veidi enne oma surma jüngritele andis, ja nende mõjust kristlaste, aga eriliselt adventistide kui Tema tagasitulekut pikisilmi ootavate inimeste elule. Pärast lõunat oli võimalik pastor Paulsenile veidi vabamas õhkkonnas küsimusi esitada. Võimalust kasutasid eriti agaralt just eestlased, nii veedetigi sisukas tund kõige erinevamatel teemadel - keeltega rääkimisest kuni naiste ordineerimiseni - vesteldes. Õhtuks olid Riia esimese koguduse muusikud ette valmistanud suurepärase kontserdi. Kontserdil, mida oli kuulama tulnud saalitäis publikut, sai kuulda nii soolo-, ansambli- kui ka koorilaule. Kontsert jättis väga sügava mulje ning tegi südame soojaks ka eestlastel, kes küll ühestki lauldud sõnast aru ei saanud, aga kes muusika ja osaduse ilu sellest hoolimata hinnata oskasid. Pühapäev jätkus veidi töisemal lainel, kui pastor Paulsen oma juhtimisalaseid kogemusi ja mõtteid pastoritega jagas, kes olid selleks puhuks Riiga sõitnud. Eestlastega ühines pühapäeval ka AKELi esimees pastor David Nõmmik. Töine hommikupoolik lõppes samuti küsimuste-vastuste ringi, ühise palve ja lõunasöögiga. Näis, et kõik kohaletulnud töölised olid tänulikud võimaluse eest pastor Paulseni suurest kogemustepagasist tarkust ammutada. AKELi sekretär pastor Jaanus-Janari Kogerman ütleb möödunud nädalavahetusele tagasi vaadates: "Olen täiesti veendunud, et Jan Paulsen on mees, keda tasub kuulata ning kelle kogemusest ja praktikast õppida. Ta armastab oma kogudust ja teeb kõik selleks, et kogudus võiks täita oma missiooni - jagada head sõnumit Jeesusest. Ma usun, et need õpetussõnad, mida ta pastoritele jagas - ära püüa olla täiuslik, vaid ole ustav oma Jumalale ja tee oma parim - on need, mida tema on praktiseerinud nii koguduse juhtimise töös kui ka oma elus."