www.advent.ee	 AKEL-i noortenõukogu algatatud projektikonkursi ideeks on toetada noorte algatusi ja tegevust kohalikus kogukonnas. „Projektide sisuks peaks olema noorte poolt teostatav misjonitöö või siis koguduse olemasolu tutvustamine,“ selgitas AKEL-i laekur ja noortenõukogu liige Jaanus-Janari Kogerman. „Projektikonkursi eesmärgiks on eelkõige see, et noored mõtleks midagi tarka välja ja saaks selle siis ka teostada. Ideid neil ju on ja sageli jäävadki need raha puuduse taha.“ Ühe projekti maksimaalne toetussumma on 350 eurot ning projekt tuleb esitada hiljemalt 31. märtsiks. Projekti kestus ei tohiks olla rohkem kui kolm kuud ning teostatud peaks see olema käesoleva aasta sees. Jaanus-Janari selgitas ka, et raha ei anta olemasolevate tegevuste jätkamiseks, vaid siiski uute ideede ja projektide planeerimiseks ja teostamiseks. Täpsem lisainfo on nüüdseks koos projektitaotluse vormiga jõudnud ka koguduste noortejuhtideni ning esilekerkivate küsimuste korral on loomulikult abiks ka noortenõukogu liikmed.