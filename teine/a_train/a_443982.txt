www.advent.ee	 Eesti adventkoguduse juhid usuvad, et uue ülemaailmse kiriku juhi ametisse valimine toob endaga kaasa muutusi nagu ka iga varasema presidendi tööperiood seda teinud on. Möödunud reedel valiti Atlantas toimuval adventkiriku peakoosolekul kiriku uueks presidendiks Ted Wilson, kes aastail 1992-1996 töötas Euro-Aasia Divisjoni juhina, mille koosseisu kuulus tollal veel ka Eesti adventkogudus. “Ted Wilson muutis väga palju adventistide koguduse administratiivsuhteid ja misjonitegevust kogu regioonis. Ted on konservatiivsema põlvkonna esindaja, seda ju võiks välja lugeda tema esimesest sõnavõtust peale äsjaseid valimisi,” ütles peakoosolekul delegaadiks oleks Adventistide Koguduste Eesti Liidu esimees Tõnu Jugar. Tõnu usub, et iga uus juht toob endaga kaasa mingil määral muudatusi. “Meenutades möödunut: Ted Wilsoni isa Neali teesiks oli misjon meie lähimas ümbruses - misjon suurtes linnades. Järgmine president Folkenberg tõi endaga Globaalmisjoni idee ning veel ressursside korralduse idee. Paulseni ajal on esile toodud väikeste gruppide töö põhimõtted ning suurem rõhk on pandud kommunikatsioonile,” selgitas Tõnu. Kui meie kiriku lihtliikme tasemelt kuuleb sageli arvamust, et ega kiriku struktuuri kõrgemad tasemed meie tegevust ja tööd palju ei saa mõjutada, siis AKEL-i peasekretär David Nõmmik rõhutab, et me oleme siiski ühtne ihu. “Ehkki ütlus, et liblika tiivalöök ühes kohas võib teises kohas põhjustada maavärina, on tõenäoliselt ilmselge liialdus, on liikmed meie adventkoguduses otseselt omavahel seotud. Kui Paulus ütles, et me oleme kõik Kristuse ihu, siis ma usun, ei mõelnud ta selle all ainult kohalikku kogudust, vaid ka meie ülemaailmset kogudust,” rääkis David. David rõhutab, et võimalike probleemide üleskerkimisel on juhi roll eriti oluline. “Kui kuskil on probleemid, on väga oluline, kuidas oskab president nende probleemidega tegeleda, kui oluliseks ta neid peab ja milliseid lahendusviise õigeks arvab. Loomulikult ei tööta president üksinda - tal on abilised, siiski kaasneb tema ametiga teatud autoriteet, millega tuleb arvestada,” ütles ta. Millised arengud ülemaailmset adventkirikut uue presidendiga eesotsas ootavad, kumbki meie juhtidest väga detailselt ennustada ei soovinud. Kuid muudatusele ja elavnemisele viitasid mõlemad. “Kuna elav inimene muutub, kasvab, areneb, siis arvan, et me ei saa anda hinnangut praeguse presidendi kohta enne, kui ta on end oma töös näidanud. Ühte võib aga kohe öelda, et president Ted Wilson on rõhutanud kahte tema jaoks olulist eesmärki: Reformation and Revival - Reformatsioon ja Äratus,” ütles David. “Aeg näitab, aga muutused tulevad,” lisas Tõnu. “Kõik eelpool on nii või teisiti mõjutanud ka meie väikese Eesti Liidu tööd, sest kuulume ülemaailmsesse kogudusse ja nii saab see olema ka edaspidi.”