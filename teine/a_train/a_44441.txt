www.naisteleht.ee	 Paindu nagu samurai: Mõõgavõitlus kujunes tasavägiseks ja väga lõbusaks.: F: Kalev Lilleorg Kui koosolekul tuli jutuks, et võiks trenniloo tegemiseks minna Arigato klubisse Wii mängukonsooliga mängima, olin skeptiline: kas treenerid on kõik puhkusel, et nüüd treenitakse inimesi arvutitega? Ma polnud Wiiga eluski kokku puutunud, nii et arutlesin üsna skeptiliselt: huvitav, kas arvutikonsooliga mängimiseks peab trenniriided selga panema või istume pehmetel patjadel ja higistama ajavad vaid õues valitsevad 30 kuumakraadi? Arigato spordiklubi müügi ja turunduse projektijuht Marina Kuznetshik selgitab võhikutele, et praegu maailmas eriti popp mängukonsool Wii võib higi välja võtta küll, sest sellega ei mängita mõnusas tugitoolis lesides nagu paljude teiste konsoolidega, vaid tuleb end liigutada. Peale sõrmede pannakse tööle käed, jalad — kogu keha. Nii et kui järgmisel päeval on lihased haiged, ei maksa imestada. Wii-huvilistele on Arigato sisse seadnud omaette suure treeningruumi, kus seinal pirakas ekraan ja mind ning mu kahte sõbrannat ootamas valmis sätitud mängupuldid. Millest alustada? Valida saab hulga spordialade seast: golf, jalgrattasõit, bowling, mõõgavõitlus, lauatennis, võib sõita skuutriga, lennata lennukiga ja teha nii mõndagi veel. Tagasihoidlikud nagu oleme, otsustame alustuseks kõige rahulikuma ehk golfi kasuks. Keegi meist ei ole proff golfar, aga no kuulge, kes siis golfi ei oska?! Pallile põmm pähe ja augu poole ta vurabki! Ainult et ei vura. Loen ekraanilt juhendi läbi, võtan, pult näpus, sisse algasendi ja virutan kätega läbi õhu täpselt nii, nagu olen näinud telerist Tiger Woodsi tegevat. Tunne on pisut tobe, aga mitte nii tobe kui siis, kui silman ekraani servas kõverikku, millele vastu vaielda ei saa: mu löök läks otse metsa. Algaja õnn, kus sa nüüd oled? Golfi asemele särtsakamat treeningut valides teatab Katrin, et tema tahaks skuutriga kihutamist proovida. Puldiga õiget treeningut otsides ja seades läheb üsna palju aega kaotsi, aga kui see on lõpuks ekraanil, võtab Katrin viimast. Lained vahutavad, juuksed lendavad tuules, skuuter kihutab (teie kujutage seda ette, meie nägime oma silmaga, kuidas Katrin skuutril istumise poosi võttis, ehkki sellest polnud mingit abi). Põmm vastu kaljut! «Appikene, mul on nahk täitsa märg!» hüüatab Kat­rin imestunult. Suures klubis suures ruumis on ikka hoopis teine tera rabeleda kui kodus diivani ja laua vahel rüseleda. Kristile pistetakse pult pihku tõsiseks bowling’uks. Alguse ebaõnnestumised (kuul veereb pealtvaatajate sekka, ekraan täitub värvikalt vihaste nägudega) asenduvad peagi päris professionaalse mänguga ning meie imetluseks võidab Kristi arvutit ülekaalukate punktidega ja punetavate põskedega. Hurraa! Kuna Wii laseb mängida ka paaris, seame Katriniga ekraanile lauatennise. See on võrdlemisi lihtne ja igav ning meie ilmselgelt suurusehullustuses — oleme nüüd treenitud ja valmis vihasemateks väljakutseteks. Seega otsustame ümber lülituda hoopis agressiivsema mõõgavõitluse peale. Viimane on ka treenijate edetabelis kõige populaarsem. Ja tõesti! Kui mõõgad ristatud ja meeleheitlik vastane Katrin üritab sundida mind üle kalju ääre alla hüppama, tuleb elu päästmiseks kiiremaid liigutusi teha. Nüüd on kogu kaaskonnal nalja kui palju, sest mõõgavõitlus osutub väga kaasakiskuvaks. Ja kaloreid kulutavaks, sest tempo on kiire ja armu ei anta. Kui keegi tuleb viimaks mõttele heita pilk kellale, selgub, et oleme vahelduva eduga mänginud (vabandust, treeninud) peaaegu kaks tundi. Väsimus ei ole loomulikult võrreldav sellega nagu pärast päris treeneri käe all kõhulihaste pingutamist või ratta seljas ränga töö tegemist, kuid kaks tundi liigutamist pole ka väike trenn. Boonusena alustame päeva naerul suudega. Helen Perk Tugev trenn! Arigato rühmatreeningute koordinaator Kersti Murumägi ütleb, et nende klubi ei võtnud Wiid oma programmi treeningute asendamiseks (niipalju siis minu treenerite laiskuse ja puhkuse teooriast!), vaid treeningute kõrvale mõnusaks ajaviiteks. «Aga oma kogemuse põhjal võin öelda, et mõne mängu puhul on võimalik saavutada väga mõnus treeningefekt,» kiidab ta. Mõistagi ei soovita Kersti tavapäraste treeningute asemel valida vaid Wii-mänge, sest trennis püstitatud eesmärkide täitmiseks on tarvis teha ka spetsiifilisi harjutusi. Samas üldfüüsilise koormuse annab mäng edukalt ja vahelduse mõttes näiteks jooksu- või rattatrennile sobib see samuti. Milline mäng on tõhusaim? «See on igaühe puhul erinev, kuid soovitan neid mänge, mis nõuavad aktiivset liikumist, et keha mõnusasse treeningrütmi viia. Samuti soovitaksin mänge, mis nõuavad tasakaalu proovile panemist, seega toimivad justkui funktsionaalsed tasakaaluharjutused.» Aktiivselt paneb liikuma näiteks mõõgavõitlus, viitab Kersti, samas tasakaalu saab harjutada golfi ja skuutrisõiduga. Seni on Wii olnud popim ikka noorte seas, kuid Kersti sõnul oleks vahva, kui ka vanem põlvkond selle avastaks. Neil oleks sellest nii kasu kui lõbu!