www.advent.ee	 Nimetatud sündmus oli juba teine omataoline ning toimus see 9. ja 16. septembril. Üritus kuulub Kudjape-Upa terviseraja alla, mida meie kristlik terviseklubi juba mitmendat aastat korraldab. Asi sai alguse suusamatkast ja tänaseks korraldame üritusi neli korda aastas: kevadel jooks ja matk; suvel orienteerumine ja sügiseti rattaralli. Seekordsed rajad kulgesid Kudjape-Upa-Praakli-Lilbi teedel 5, 10 ja 15 km ulatuses, kus iga osavõtja sai valida endale jõukohase pikkuse. Valida sai ka võistluse ja matka vahel. Matkajaid oli üle kahe korra rohkem kui võistlejaid. Esimesel päeval (9. sept.) oli 94 matkajat ja 27 võistlejat – kokku 121 osavõtjat, pluss 15 kohtunikku. Teisel pühapäeval (16 sept.) matkas 84 ja võistles 26 inimest. Kahel päeval oli osalejaid kokku 213 (262 osavõtukorraga). Oodatud oli tegelikult rohkemgi rahvast, aga ilmselt häiris muidu nii rattalembeseid saarlasi heitlik ning kohati vihmane ja saaremaiselt tuuline ilm. Siiski on see meie ja kogu maakonna spordiürituste arvukaim osavõtt. Osalejatele olid saadaval meie logoga rattaralli ning tervisliku linna kleepsud. Väga põhjalikult on korrastatud rada, kus suurt tööd tegid Urmas, Aavo, Vilu ja Ivar, eriti aga rajameister Märt Pärna, kes ka teise võistluspäeva varahommikul vihmasaju tõttu veel rada ümber korrastas. Ka reklaam oli tubli: koolides ja suurasutustes kleepisime rataste külge reklaamlehekesi; panime üles plakateid ja müürilehti. Igaüks reklaamis üritust oma koolis või töökohas. Võib-olla oligi reklaam see, mis teisel rallipäeval meelitas Upa ametikooli juurde pätid, kes tõstsid ümber rada tähistavad lipukesed ja viida nii, et võistlejail oli õige tee leidmisega hulga tegemist. Meie käsutuses olid piirivalve raadiosaatjad ning Kareli juhendamisel saime selle pahatahtliku vembu kiiresti parandatud. Kokkuvõttes olid osalejad ürituse korraldamisega väga rahul. Ratta-metsaralli pidulik lõpetamine oli 19. septembri õhtul kirikus. Nagu alati anti võistlejaile medalid, karikad; matkajaile loosiauhinnad ja mitmetele kristlikku kirjandust; lisaks parim kool, õpetaja ning lohutusauhinnad, kus iga osavõtja sai meene. Kohal oli linnavalitsuse sotsiaalosakonna tervisespetsialist, kes pidas lühikese kõne ja andis Märdile üle tänukirja linnarahva heaks tehtud töö eest. Kerge sõnavõtuga esines ka ülirahul matkaja, kes meie üritustest kasvavas vaimustuses on. Lõpetuseks õnnistati kõiki kohalviibijaid ja pärast oli kogudusemajas sponsorite poolt korraldajatele väike teeõhtu. Sellega asi siiski ei lõppenud, sest hiljem tuli veel rajatähiseid maha võtta ja tegelikult käib juba ettevalmistus talviseks suusamatkaks. Rada aga kogub populaarsust linnarahva seas, kes ilusa looduse keskel meeleldi aega veedavad. (Ka Kuressaare Gümnaasium (KG) tegi kooli Tervisespordipäeva raames orienteerumise meie suvise orient. kaardi ja radade järgi). Meie raja lähedal on prügimägi ja sugugi mitte kõik inimesed ei ole vaimustuses oma sodi õigesse kohta paigutamisest – seega on meil plaan koostöös KG ja terviseklubiga ette võtta kampaania meie raja ja seda ümbritseva metsa puhastamiseks.