www.naisteleht.ee	 Teisipäeval ootas TV3 superstaarisaate žüriiliiget ja kirjanikku Mihkel Rauda rabav ja rammus üllatus. Telekolleegid kinkisid talle 42. sünnipäevaks Pärnus Pühavaimu tänaval asuva Sõõrikubaari kuldkaardi. «Mihklile kuulub nüüd kuni 2012. aasta 18. jaanuarini kehtiv «pontšiku-kuldkaart», mis tähendab, et legendaarset baari külastades saab ta iga kord kolm pontšikut tasuta. Kuldkaart on seni esimene teadaolev, mis Sõõrikubaaris välja antud,» teatab TV3 avalike suhete juht Annely Adermann lõbusalt. Idee Mihklile söödav kingitus teha tuli TV3 inimestele juba mõnda aega tagasi. «Olime kuskilt kuulnud, et Mihklile meeldivad hirmsasti sõõrikud. Ja mõtlesime, et võiks meie ühele paremale saatejuhile ja innukamale žüriiliikmele sünnipäevaks väikese, kuid praktilise ja meeleoluka üllatuse valmistada,» jutustab Annely. Viimati tõestas Mihkel oma sõõrikulembust läinud pühapäeval, kui toimus superstaarisaate Pärnu eelvoor. Päev oli küll tihe, kuid Mihkel leidis ikkagi aja kiusatusele järele anda ja baarist läbi hüpata. Teadmata veel, missugune kingitus teda sünnipäeval ootab. Kuna varem pole keegi sellise sooviga sõõrikubaari pidaja Tiiu juurde tulnud, haaras ta ideest rõõmuga kinni. «Kliendikaart on Mihklile rangelt personaalne, läigib soliidselt ja kannab kliendinumbrit 2. Sest kahtlemata on ja jääb nr 1 sõõrikusõbraks kogu maailmas Homer Simpson,» valgustab Adermann. See, et kuldkaardi omanik iga kord just nimelt kolm pontšikut tasuta saab, on loomulikult seotud TV3ga. Mihkel ise oma sõõrikulembusel pikalt ei peatu, kuid ei jäta väljendamata oma rõõmu. «Pärnusse ma paraku just liiga tihti ei satu, aga kui satun, siis kindlasti kasutan võimalust,» kiidab Raud. Kaire-Külli Kuldbek