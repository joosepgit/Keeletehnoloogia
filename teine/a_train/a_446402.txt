www.naisteleht.ee	 Kust vaba aja mänguasju osta? Kõige lihtsam on perele mõni vahva mäng valida supermarketi mängulettidelt: Rimi Hypermarketist, Maksimarketist, Selverist ja Prismast. Nende kaupluste mänguasjade ja sporditarvete osakondades pakutakse suvehooajal vaba aja mänge rohkesti ja nende valik on võrdlemisi soliidne. Naisteleht leidis näiteks pesapallikomplekti Rimi Hypermarketist, kummikeksu Prismast ning kroketi- ja golfikomplekti Maksimarketist. Kindlasti tasub vaadata ka nn pudipadi-poodidesse, nagu Superboxi, Koduextrasse ja Novaluxi, sest nendeski täiendatakse suviste mängude varusid pidevalt. Täpsusviskemäng oli praegu müügil Novaluxis ja Superboxis ning gripperiga pallimäng Novaluxis. Valik vaba aja mänge Kummikeks Kaks mängijat seisavad üksteise poole näoga ja hoiavad pahkluude ümber paarisentimeetrise läbimõõduga erkavärvilist kummi, et kolmas saaks hüpata. Mängureeglid on kaasas, kuid huvitavaid hüppekombinatsioone saab ka ise välja mõelda. Mängu võidab see, kes läbib esimesena kõige kõrgema hüppetaseme. Arvamused: Hea sportlik mäng, mis on paljudel täiskasvanutel ammu ununenud. Uskumatu, et see poes müügil on! Sellest saavad hea füüsilise koormuse nii lapsed kui täiskasvanud. Nõuab keskendumist ja osavust. Värviline ja parajalt lai kumm on mängijaile hästi nähtav ega sooni jalgu. Uute hüpete väljamõtlemine arendab loomingulisust. Kahjuks jätab natuke külmaks isad ja pojad. Hind: 21.90 Kroket neljale mängijale Mängijail tuleb vastavalt valitud reeglitele lüüa kuuli läbi väravate kindlas järjekorras. Kõige enam punkte kogunud mängija on võitja. Mängida võib ka aja peale. Hea ajaviitemäng nii täiskasvanutele kui lastele. Arendab mõtlemisvõimet ja täpsust. Huvitav, sest võistlusmoment on oluline, aga reeglid tuleb enne täpselt paika panna, muidu tekib segadus. Võib põnevust pakkuda tundideks. Hind: 259.00 Täpsusvise rõngastega Vaiade otsa püütakse visata viit värvilist rõngast. Võitja on see, kes kogub viie viskega kõige enam punkte. Hea täpsust arendav mäng, millest innustuvad ühtviisi nii lapsed kui täiskasvanud. Kuigi eemalt vaadates tundub kerge, pakub kuhjaga põnevust. Mängu võib täpselt nii pikaks venitada, kui ise tahad. Selles mängus on võistluspinget ja oma osa on ka vedamisel. Hind: 69.00 Pallimäng gripperiga Kaks mängijat peavad teineteisele visatud pallid püüdma haakuva materjaliga taldriku külge. Käe külge kinnitatud taldrik lisab püüdmisel omapära. Täiskasvanutele pakub huvi 5–10 minutiks, siis muutub igavaks, aga lastele on väga hea mäng – arendab püüdmisosavust. Saab mängida ükskõik kus, sobib näiteks randa või reisile kaasa võtta. Eriti suvine mäng. Hind: 39.90 Pesapall Komplektis on pehme materjaliga ümbritsetud pesapallikurikas ja pall, millega harjutada löökide täpsust. Hea, et kurikas on pehme – ei tee lastele viga. Suurepärane mäng lastele löögitäpsuse harjutamiseks. Sobib ka täiskasvanuile, sest pallile pihta saada pole sugugi lihtne. Algul naljakas, kui pallile hästi pihta ei saa. Kaasas võiks olla ka püüdmiskinnas nagu päris pesapallis. Hind: 45.00 Golf Mängu mõte on harjutada golfilööke ja plastpallid valitud sihtpunktile võimalikult lähedale saada. Natuke igav, sest puuduvad täpsed mängujuhised – need peab igaüks ise välja mõtlema. Kaasas võiks olla mõni pesa, kuhu saaks sihtpunkti jõudes lähilööki teha. Sobib lastele golfilöökide õppimiseks. Keppide metallvarred on küll vastupidavad, kuid plast­otsad purunevad kergesti. Hind: 159.00