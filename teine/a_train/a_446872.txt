www.bioneer.ee	 Lapstööjõu kasutamise rängim vorm on seksorjus. UNICEF-i andmetel orjavad Filipiinidel 60000 kuni 70000 last prostituutidena. Klientideks on enamjaolt turistid Itaaliast, Saksamaalt, Suurbritanniast ja Hispaaniast. Organisatsioon PREDA oletab, et see arv on veelgi kõrgem, ulatudes vähemalt 120000 lapseni. Täpset numbrit ei tea aga keegi, kuna kogu äri tegutseb illegaalselt, suure saladuskatte all.¹ Kui noor iiri paater Shay Cullen 1969. aastal Filipiinidele saabus, valitses seda saareriiki diktaator Ferdinand Marco poolt juhitud sõjaväerežiim. Noore missionäri uus kogudus asus kolme autosõidutunni kaugusel pealinnast Manilast lääne suunas, Subic Bay rannikul Olongapo nimelises linnas, kus oli ühtlasi ka USA 7th Fleet i mereväebaas. Linnas lokkas lõbuäri: bordellid ja sutenöörid pakkusid naisi, lapsi, meelemürki ja alkoholi tuhandetele USA meremeestele, merejalaväelastele ja lenduritele, kes tulid peale lahinguülesannete täitmist baasi puhkusele või lihtsalt oma meeli tuulutama. Samal ajal teisel pool vett Vietnamis käis sõda. Lõbuäris orjasid aastate jooksul sõna otseses mõttes tuhanded filipiinlased, aids ei tundnud piire, loendamatud abordid põhjustasid surma ja kannatusi, meelemürk ning lõhutud pered piinasid inimesi, kes olid võimetud end vabastama kohaliku maffia haardest. Kõik toimus kohalike ametnike heakskiidul, sest just nemad väljastasid lõbuäri ajamiseks lube ja litsentse. Loomulikult tuli loa saamiseks maksu maksta või tasuda ärist saadud tulu pealt osaliselt ametimeestele. Politsei kaitses bordelle ja sutenööre ning pani vangi lapsed, kes püüdsid põgeneda oma piinajate küüsist. Ka politseiametnikud ise kuulusid kahtlaste klubide omanike hulka. Paater Shay esimene isiklik kokkupuude lasteprostituusiooniga oli ühel õhtul Olongapo tänaval, kus üks mees ja naine pakkusid talle tüdrukut seksimiseks. Teksapükstes ja õhukeses särgis ei olnud just eriti raske pidada paatrit üheks neist tuhandetest meremeestest, kes olid otsimas lõõgastust ja kehalist armastust. „Ta on ainult 13-aastane ja süütu. Sa võid kolmekümne dollari eest saada ta terveks ööks,“ öeldi paatrile, kes oli kuuldust šokeeritud ja vihane, lubades kohale kutsuda politsei. Selle peale ainult naerdi ning asjaosalised kõndisid tüdrukuga koos minema. Aeg tegutseda! Viis aastat hiljem, 1974. aastal otsustab paater Shay asutada rehabilitatsioonikeskuse Olongapo linnas. Keskus oli mõeldud narkootikumide, seksturistide ning pedofiilide küüsis vaevlevatele lastele ja noortele. Oli aeg tegutseda, mitte seda häda pealt vaadata, käsi laiutada ning tõdeda, kui jube see kõik on. „Ma pean midagi ette võtma,“ mõtles paater Shay tookord. Saagu see ettevõtmine nii väike kui tahes, vähemalt mõne lapse piina ja kannatusi suudab ta ikka leevendada, arvas paater. Tookordne kohalik piiskop ei olnud keskuse avamisest eriti vaimustatud, kuna paater Shay ei suutnud garanteerida selle rahastamist. Vastuseisu põhjuseks võis olla ka tõsiasi, et piiskop oli tookord väga tihedalt seotud kohalike poliitiliste jõududega ning paater Shay arvamus Olongapo sotsiaalse olukorra kohta oli väga avameelne ja otsene. Paater Shay alustas tööd praktiliselt ilma igasuguste toetuste ja rahadeta. Esialgu oli PREDA-l kavas aidata 17- kuni 23-aastaseid tänaval elavaid või vanglasse sattunud noorukeid ja noori narkomaane. Ettevõtmise raames plaaniti asutada projekte Filipiinide rõhutud naistele ja lastele. Teiseks tegutsemise eesmärgiks oli lapsevanematele inimväärika töökoha võimaldamine. Väike rühm kangruid alustas käsitöö tootmisega, samuti seati PREDA keskuses sisse väike „mööblitööstus“. Olongapo ümbruskonna inimesed olid kindla töökoha üle üliõnnelikud. Kahjuks ei olnud kohalikud elanikud nõus maksma kõrgkvaliteetsete toodete eest õiglast hinda. Õnneks leidis paater Shay mereväebaasi ohvitseride abikaasede näol kliendid, kes tõesti oskasid hinnata toodete väärtust. Ohvitseride abikaasad ostsid kaupu ja maksid käsitöö eest väärikat tasu. Projekt edenes ning töölised teenisid hästi. See oli üks võimalus lõpetada laste ekspluateerimine: anda vanematele tööd ja saata lapsed kooli. Laste õiguste eest seismine toob kaasa raskused 1982. aastal paljastasid paater Shay Cullen ja PREDA algatajaliige Alex Corpus Hermoso inimkaubitsejate rühma, kes müüsid väikseid lapsi ameerika armee liikmetele seksuaalsete vajaduste rahuldamiseks. Kohalikud Filipiinide võimud, kes selle äriga palju raha teenisid, olid pahased. Nad püüdsid paater Shayd maalt välja saata, PREDA keskust sulgeda ja tootmist lõpetada. Mitte keegi USA merelaevastikust ei tulnud enam PREDA tooteid ostma. Tootmist ähvardas kokkuvarisemine ja 20 kindlat töökohta sattusid ohtu. Lahendus probleemile tuli Euroopast. Samal ajal külastas Saksamaa õiglase kaubanduse firma Gepa Fair Trade Company esindaja PREDA-t, et tutvuda organisatsiooni projektidega. Külaline lubas, et aitab organisatsioonil leida toodete jaoks uut turgu. Lubadus sai täidetud ning PREDA alustas oma käsitöötoodete ekspordiga. Tänu ekspordile Euroopasse tõusis läbimüük tohutult, mis omakorda võimaldas luua palju uusi töökohti. Sellest ajast peale on suutnud sajad vaesed pered aidata end ise vaesuse küüsist välja ning koolitada oma lapsed väärikalt teenitud palga eest. PREDA õiglase kaubanduse projektid on leidnud tee sadadesse küladesse üle kogu maa, vähendades vaesust ja hoides peresid lagunemise eest. Perede kindel sissetulek loob aluse turvalisele kodule PREDA töös on õiglasel kaubandusel keskne tähendus. Kui maal elaval elanikkonnal on regulaarne ja hea sissetulek, siis ta ei müü maha oma maad, ega siirdu linna, kus vaeseid on juba küllalt, ja kus lapsi ootab tihti tänavalapse saatus. Et maaelanikkonda aidata ja talle stabiilset sissetulekut võimaldada, organiseerib PREDA tuhandete talupoegadest mangokasvatajate jaoks mangode kokkuostu. See, mis viisteist aastat tagasi oli väike ja väeti algus, ning mille üle muiati, sellest on kasvanud PREDA suurim õiglase kaubanduse projekt. PREDA mangoprojekt on pannud kuulsad kontsernid sundolukorda: kui varem dikteerisid nemad kokkuostuhinna, siis nüüd, et üldse mangosid talupoegadelt saada, on firmad sunnitud maksma rohkem, kui neile meeldib. Nii on viimaste aastate jooksul üle kogu Filipiinide mango kokkuostuhind järjekindlalt tõusnud. See tähendab talupoegade olukorra üldist paranemist. PREDA-l on õnnestunud tänu just oma kogenud koostööpartnerile, kelleks on Profood, mangode kokkuostu suurendada ning maksta talupoegadele igas suuruses vilja eest õiglast hinda. Varem sorteerisid kokkuostjad pool saagist välja, tunnistades ainult kõrgeimat kvaliteeti. Kahju kannatajateks olid muidugi talunikud. PREDA koostööpartneri vabrik valmistab kuivatatud puuvilju ning puuviljapüreesid. Vabrik annab alalist tööd 3000-le inimesele, kes saavad oma töö eest õiglast ja ka õigeaegselt makstud tasu. Töötingimused on inimväärsed ja hügieenilised. Vabrik on rahvusvaheliste ISO-normide järgi sertifitseeritud. Märtsist augustini, kui on mangode küpsemise aeg, töötab vabrikus lausa 10000 inimest kolmes vahetuses. Täna ostavad PREDA ja Profood talupoegadelt ja ühistutelt sadu tuhandeid tonne värskeid mangosid. Sellise hulga turustamine on kõikidele osapooltele paras pähkel. Aga toodete võrratu maitse ning „puhas päritolu“ on leidnud sadu tuhandeid sõpru Euroopas. PREDA mangosid müüakse Inglismaal ja Iirimaal suurimates kaubanduskettides nagu Tesco , Dunnes stores , Quinnsworth , Waitrose , Somerfield , Spar ja Sainsbury. Saksamaal müüakse PREDA mangosid Maailmapoodides (Weltladen), Tengelmann is ja REWE s. Ka eestlastel on võimalik PREDA tööd toetada küsides ökopoodidest PREDA õiglase kaubanduse mangosid. Eestis on need müügil gepa-kaubamärgi all. Kas teadsite? Filipiinide vanglates istub tuhandeid lapsi, mõned neist vaevalt 8-aastased. Pisiasjade pärast trellide taha pandud tänavalaste väljavaated kiireks vabanemiseks praktiliselt puuduvad. Vanglate tingimused on ebainimlikud, vangide varustamine toiduga halb. Halbade hügieenitingimuste pärast kannatavad paljud lapsed nahahaiguste või tuberkuloosi all. Puupüsti täis konge tuleb lastel jagada süüdi mõistetud täiskasvanutega, kelle seksuaalse ja füüsilise väärkohtlemise ohvriks nad tihti langevad. *** Tänu PREDA jõupingutustele ja selgitustööle suleti USA mereväebaas Olongapos 1992. aastal. USA sõdurid, merejalaväelased ja lendurid jätsid Filipiinidele maha ligikaudu 30000 last. See on nende oma liha ja veri, mida ei tunnistatud. 1993. aastal nõudis PREDA 30000 filipiini-ameerika lapse nimel Ameerika Ühendriikidelt kahjutasu maksmist. Tänu PREDA kõnele USA Kongressi ja Ameerika Ühendriikide Välisministeeriumi ees ning ühe Washingtoni kirikliku organisatsiooni abi tulemusena võttis USA Kongress vastu otsuse, maksta lastele 650000$.