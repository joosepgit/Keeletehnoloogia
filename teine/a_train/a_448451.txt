www.advent.ee	 19. oktoobril toimus Tartus uue valitud AKELi nõukogu teine koosolek, mille peateema võib kokku võtta küsimusega: Mida me saaksime teha selleks, et meie kogudus võiks kasvada?” Küsimuse tõstatas AKELi sekretäriks valitud David Nõmmik, mis leidis koheselt elavat vastukaja. Ühe esitatud näite kohaselt saab kogudus kasvada siis, kui arvestatakse nn miinimumfaktoriga, mille heaks illustreerivaks näiteks on tünni effekt. Illustratsiooni iva seisneb selles, et üks puidust tehtud tünn koosneb pikuti lattidest, mis on omavahel tihedalt seotud ja vitsadega kokku tõmmatud. Selleks, et tünn saaks vett täis olla, peab iga latt olema ühepikkune. Kui mõni latt on aga lühem ning ei ulatu teistega võrdsele kõrgusele, siis voolab vesi sealt välja ning veetase jääb madalaima lati tasemele. Toodud näite kohaselt on kogudus võrreldav tünniga, kus erineva kõrgusega lauad sümboliseerivad erinevaid andeid ja rolle, mida kogudus peab täitma. Kui mõnes vallas on puudujääke, siis see võib vähendada ka teiste valdkondade edusamme. Seda huvitavat mõtet väljendati kontekstis, et efektiivne kogudus on elav ja dünaamiline kogudus. See tähendab, et iga koguduse liige on omamoodi misjonär. Samas aga on kogudused erinevad. Kõigil neil on tugevaid plusse kuid ka kitsaskohti, mis vajavad suuremat tähelepanu ja väljaõpet. Lähtudes sellest põhimõttest küsitigi, et milliseid programme ja seminare peaksime käivitama, milliseid materjale ja abiprogramme muretsema, et muuta meie kogudused vettpidavamaks ja panna kasvama? Milliseid abistavaid seminare oleks vaja meie koguduse ametnikele ja töölistele? Vastavaid ettepanekuid ootatakse AKELi kontoris, kus valmistatakse ette peagi kinnitamisele minevat 2005. aasta kalenderplaani. Samas otsustati ka tulevikus arendama hakata programme, millega võimaldada tihedamat ja vahetumat koostööd pastorite ja erinevate koguduste vahel, et koordineerida ühist tegevust ja paika panna ühised arengusuunad. Arengusuundade ja eesmärkide täpsemaks määratlemiseks toimub ka Tartus järgmine nädal pastorite ja Liidu tööliste töökoosolek.