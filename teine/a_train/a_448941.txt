www.naisteleht.ee	 Dieet, trenn, uus välimus – kõik edu nimel Asjad kulgevad seekord üpris tõsiselt — Janale luuakse täiesti uus imago. Tõelisele superstaarile kohaselt on palgatud terve punt professionaale, kes teda pealaest varbaotsteni muutma hakkavad: eratreener, tippmeikar, juuksur ja stilist. «No Ivar Must on selline konkreetne mees. Kui ta teeb midagi, siis ikka korralikult,» kiidab Jana. Välimuselt hakkab Jana esindama tugevat enesekindlat naist. Täpselt nagu ta isegi on, vaatamata oma noorusele. «Selline ... extraordinary (ebatavaline),» sõnastab ta. «Äkki hakkan koguni teise häälega laulma?» Jana lavaline riietus saab olema midagi erakordset, nagu ta ise ütleb. Kostüümid tehakse peentest kirkavärvilistest materjalidest ja ekstravagantsete lõigetega. «Mu stilistil on väga hea maitse ja ehkki saan ise kaasa rääkida, usaldan teda sada protsenti,» ei varja Jana elevust. Ootusärevust suurendab ka peatne soengumuutus — tema ihujuuksur, kes käinud Moskva tippjuuksuri Zergei Zerevi juures õppimas, on lubanud neiule tõesti pöörase soengu lõigata. «Soeng tuleb hull, kuid poisipead ega kiilakat minust ei saa,» teab Jana. «Mustaks ka ei värvi, sest ega ma ju mingi emotüdruk ole. Jään pigem heledaks, kuid lõikus, ma pakun, tuleb modell Linda Evangelista moodi.» Sama täpselt on plaanid paika pandud eratreeneriga. «Tahan musklis käsi, nagu on Madonnal!» põrutab Jana, kes on varemgi jõusaalis hantleid tõstmas käinud. Personaalse kava järgi on mahv palju suurem. «Dieeti hakkan samuti pidama, kuid millist, seda veel ei tea.» Jana eesmärgiks on tulla uuel aastal püünele iga külje pealt viimase detailini lihvitud artistina. «Ikka sellisena, keda varem siin nähtud pole,» lisab ta enesekindlalt ja valehäbita. Tegelikult ulatuvad produtsent Ivar Musta ning Jana ambitsioonid kodumaalt kaugemale. Seepärast antakse juba esimene album välja nii eesti, inglise kui ka vene keeles. «Ma tunnen, et lõpuks ometi liiguvad asjad õiges suunas,» ohkab Jana kergendatult. Aga see pole veel kõik, mis Janal ees seisab. Kohe algab tal abituuriumiaasta. «Veel üks aasta ja — head aega! Ootan kooli lõppu väga. Kuigi ma ei tohiks öelda, et karjäär on tähtsam kui õpingud, siis ometigi ma nii mõtlen,» sõnab neiu. Uskumatu, aga perfektne lauljatar on briljantne õpilane ka koolis. «Ema on mind nii kasvatanud — öeldes, et Janake, palun õpi hästi! Karm pole ta kunagi olnud. Ta on lihtsalt mulle nii kallis, et mul hakkaks häbi, kui oleksin lohakas.» Üksteisele toeks läbi raskete aegade Jana parimaks sõbrannaks ongi ema. «Saan temaga kõigest rääkida, sest ta peab mind ikka suureks inimeseks, mitte ei käsuta mütsi pähe ja salli kaela.» Üheskoos käivad daamid koguni ööklubides pidutsemas ja reisidel lõbutsemas. «Mu ema on nelikümmend, kuid välja näeb maksimum kolmkümmend kaks! Tihtipeale küsitaksegi, kas oleme õed,» naerab Jana. Ema-tütre hea suhte saladuseks peavad mõlemad rääkimist. Jana sõnul on ülimalt tähtis, et kui tekib probleem, siis asja kohe arutataks. Eks Jana ja ema hoiavad teineteist rohkem ka valusa mineviku tõttu. «Ema ja isa läksid lahku, kui mina olin kaksteist ja mu väikevend Sven neljane,» ei tee Jana saladust. «Ma tean, kuidas mu ema on tema pärast kannatanud, ja see on väga kurb,» avaldab Jana ja usub, et üksteisele toeks olles on tema, venna ja ema väike pere nüüdseks valust üle saanud. Jana on koguni mõelnud, et nagu paljudel staaridel, võiks ka tema ema olla talle kõige asjatundlikumaks mänedžeriks. «Vaimusilmas näengi tulevikku kui pereäri — show-business ongi ju äri.» Kindel siht – staarielu Ehkki Janal on suured ambitsioonid ja temast õhkub tõelise staari hõngu, ei pea ta end veel mingiks supertäheks. «Vahest tekib staaritunne siis, kui mul tulevad suurepublikulised kontserdid ja suudan rahva endasse armuma panna,» on ta kahe jalaga maa peal. Eheda glamuurisära ja staarimaailmaga sai Jana tuttavaks Moskvas, kus ta sel suvel koos sugulastega puhkamas käis. «Moskva on võimas! Meil elab seal suurärimehest tädipoeg Moham, kes on poolindialane. Ta organiseeris meile auto koos juhiga, mistõttu sai meile osaks erakordne ja unustamatu Moskva-ekskursioon,» jutustab Jana sellesuvisest seiklusest. 17aastaselt nägi ta ära Moskva kõige tähtsamad muuseumid, valiku glamuurseid restorane ja eksklusiivseid ööklubisid, kuhu tal tänu sugulasele Mohamile oli vipina vaba pääs. «Ühel päeval olen ma selles maailmas ka ise kahe jalaga sees.» Ilona Talumets