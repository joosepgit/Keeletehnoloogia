www.naisteleht.ee	 Imre (39) aasta algas paljukiidetud Vertigo restorani sulgemisega. Aastaid oli Imre sellesse suurprojekti investeerinud oma aega, raha, ideid ja jõudu, südamest rääkimata. Raske majandusliku olukorra tõttu oli ta sunnitud restorani sulgema ning raske südamega kõik hoolega valitud töötajad koondama. «See oli raske periood, kuid see oli vajalik ...» nendib Imre tagantjärele. Sellise pinge all murduks igaüks. Imre aga ütleb, et õnneks suutis ta võtta asja mõistusega ja tunnetas, et see on nüüd see koht, kus tuleb kas või vägisi aeg maha võtta. Ta üritas kõigele juhtunule vaadata positiivsest küljest. Nimelt oli tal juba ammu unistus minna Aasia vihmametsadesse kadunud templeid otsima. Nüüd oli tal selleks aega. «Kõigel, mis meie elus juhtub, ka halval, on oma põhjus. Ju siis oli mulle seda kogemust vaja,» mõtiskleb ta. «Elus tuleb mingi aja tagant osata korraks peatuda ja teha kokkuvõtteid.» Kus neid kokkuvõtteid teha? Imre otsustas, et Kambodžas! «Üks mu sõber ütles minu reisist kuuldes, et aaa ... sa käisid kõvaketast puhastamas, nii-öelda restarti tegemas,» naerab Imre. Miks ikkagi Aasia? «Mulle kohutavalt meeldib Aasia ning kuna minu tuttavad elavad Kambodžas, siis nii saigi reisisihtkoht valitud.» Kui kõik varasemad reisid on Imrel peensusteni ette planeerinud, siis seekord jättis ta kõik juhuse hooleks. Kohvreid pakkides otsustas ta vaid, et tuleb Eestisse tagasi alles pooleteise kuu pärast. Tallinnas muretult lennukile istudes teadis ta reisisihtkohast täpselt kolme asja: et Kambodža on vana Prantsuse koloonia, et alles hiljuti lõppes seal sõda ja et sealsetes vihmametsades asuvad võimsad templid. «See on väga vaimne maa ning selle mõistmiseks ei pea ilmtingimata minema templisse. Seda on tunda juba sealses õhus,» räägib ta. «Pühades paikades tajub seda energiat muidugi veelgi tugevamalt,» teab Imre nüüd omast käest. Imre räägib õhinal, kuidas ta polnud iial enne kogenud midagi sellist nagu kuu tagasi sügaval Kambodža metsade sees. «Ühes vihmametsa kloostris juhtus selline lugu. Istusime koos ühe püha mungaga maas ja tema luges mantraid. Tema ei osanud inglise keelt ja mina ei saanud tema keelest aru. Ja mul oli selline tunne, nagu oleksime omavahel rääkinud,» ei oska mees seda kogemust hästi sõnadesse pannagi. «Võib vist öelda küll, et see oli minu esimene vaimne reis.» Järgmisel päeval suunduti kaluripaatidega kaheks tunniks ookeanile. Nende sihtpunktiks olid alles äsja avatud, turismist täiesti puutumata korallisaared. «Ookeani äärde puude otsa oli ehitatud paar naturaalsest materjalist bangalot, kus me elasime,» kirjeldab Imre. «Eriti lahe oli välja vaadates näha bangalote all jalutamas vesipühvleid. See oli kõik nii teistmoodi, kui üldse saab olla.» Imre kahetseb, et maailmas selliseid puutumata kohti nii vähe alles on. «Tai on kurb näide sellest, mida turism võib ühe riigiga teha,» vangutab ta pead. Kambodžas kiikas ta ka Sri Lanka poole — et ehk õnnestub sealgi ära käia. Ja õnnestuski! «Alguses kartsin, et ajast jääb puudu, aga ei, see aeg oli täiesti piisav, et näha suuremat pilti ja eelkõige iseennast paremini tundma õppida.» Imre jutustab, kuidas eemalolek igapäevasest rutiinist ja põgenemine igasuguste plaanide eest kingib vastutasuks tõelise vabaduse. «Iga päev järgime kas oma päeva-, kuu- või aastaplaani, mille järgi elame. Sri Lankal võimsaid koskesid vaadates oli mu peas tõesti ainukene mõte, et huvitav, kas selline võimas vaatepilt ja nii intensiivne loodus võib lõpuks ka ära koormata. Vot sellised olid minu selle hetke mured,» naerab ta ja reedab, et ta teeb vaikselt juba sügisesi reisiplaane. See maailmanurk on mehe totaalselt ära võlunud! Tegelikult, nendib Imre, pole eneseotsinguteks vaja kaugele sõita. «Hästi paljud räägivad, et nemad nüüd läksid hingelisele rännakule. Tegelikult ükskõik mis reisil sa oled, varem või hiljem kohtud ikka iseendaga. Oled ju kogu aeg, ükskõik kuhu sa lähed, iseendaga kaasas,» filosofeerib kokk. «Sa ei pea manifesteerima, et teate, nüüd ma lähen! Tore on, kui saad asjad endaga selgeks, aga see ei ole selline, et sa plaanid ja lähed ... Aga kui tuled tagasi ja tunned, et tõesti kasvasid selle reisiga, on eesmärk täidetud.» Vahel piisab täiesti ka keskkonnavahetusest, ei pea kohe Eestimaa tolmu jalgadelt pühkima, leiab Imre. «Kui lähed kas või natukeseks oma igapäevarutiinist välja, on ka sellest kasu. Mina lähen pesen nõusid või teen siin kohvikus mõned cappuccinod,» toob ta lihtsa näite ja vaatab hindava pilguga oma äsjaavatud Viru tänava gurmeepoes ringi. «Tuleb hoida oma eesmärgid selged ja unistused ellu viia.» Vertigo Gourmet nimeline esinduskauplus on olnud avatud vaid nädala, kuid meie intervjuu jooksul ei möödu minutitki, kui keegi siia värsket rosinaleiba, sooja Napolitani või muud Imre valmistatud hõrgutist ostma ei tuleks. «Mujal maailmas on sellised poekesed väga levinud ja ma tundsin, et Eestisse on ka sellist vaja.» Imre on ju tõesti üks Eesti restoranimaailma pioneere. Ideedest sellel mehel juba puudust ei tule. Just tema avas esimesena vaid värsketest toorainetest toitu valmistava söögikoha Bestseller. Imre Kose retsorani Vertigo eeskujul on Tallinnas nüüd katuseterrassid rahvast täis ja praegu saame astuda Viru tänaval asuvasse imearmsasse gurmeepoodi. «Isegi kui me ise seda endale ei teadvusta, siis tegelikult on paari viimase aasta jooksul maailm väga palju muutunud. Hästi oluliseks on muutunud eneseotsimine ja lähedaste väärtustamine. Just sellepärast oligi praegu õige aeg see pood avada. Sellepärast, et inimesed tahavad osta Eesti asju ja neid oma tehtud Eesti asju me siin ka pakume,» on tema põhjendus lihtne. Kristiina Genno Hea meelega peseb ka nõusid ja teeb kohvi Olgu päev nii kiire või pingeline kui tahes, ei ole Imre iial kahelnud, kas ta ikka teeb õiget asja. Tal on lihtne retsept, kuidas igapäevasest rutiinist kas või mõneks hetkeks põgeneda ning pead tuulutada. «Kui tunnen, et töö hakkab ära tüütama, siis lähen vahelduseks leti taha, müün kooke ja teen klientidele kohvi.» Ta pole oma restoranides ega kohvikutes iialgi ühtegi tööd peljanud. Suhteliselt tavapärane on ka vaatepilt Imrest, kes oma coffeeshop’is, nagu ta ise oma uut gurmeepoodi nimetab, kraanikausi ääres kohvitasse peseb. «Nõudepesumasin pole veel tulnud,» vihjab ta, et päris nii see asi igavesti ei jää. Aga tõesti, Imre ei pelga ühtegi tööd ja just see toobki tema sõnul ellu vaheldust.