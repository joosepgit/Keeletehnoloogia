www.bioneer.ee	 Haridus- ja Teadusministeerium andis täna teada, et sihtfinantseerib 2011. aastal kokku 214 teadusteemat, sh 202 jätkuvat ning 12 uut teemat kogumahus 23 046 796 EUR (360 604 000 EEK). 2011. aasta riigieelarve seaduses on teadusteemade sihtfinantseerimiseks ette nähtud vahendid 2010. aasta tasemel. 2010. aastal alustatud teemade teaduskvaliteedist lähtuvat diferentseeritud rahastamist jätkati ka 2011. aastal. Haridus- ja teadusminister Tõnis Lukas rõhutas: „Eesti teaduse tase on rahvusvahelises konkurentsis silmapaistev. Euroopa Liidu teaduse rahastamise 7. raamprogrammi vahearuande põhjal on meie teadlased olnud projektide esitamisel kõige tulemuslikumad. See on üks põhjus, miks juba sel nädalal, 14.-15. jaanuaril kogunevad Tartusse Euroopa riikide teadusministrid ja teadusfondide juhid, et arutada koos programmi edasist käiku.“ Minister tõi esile, et teadusgruppide kõrge tase teeb raskeks otsustamise, kelle taotlusi on meie oma eelarvevahenditest võimalik toetada, kelle omi mitte. „Ka sel aastal oldi kimbatuses – uutest sihtfinantseerimistaotlustest jäi paljude väga heade kavade olemasolu tõttu osa sellistest rahastamata. Ainus võimalus tipptasemel teadlaste Eestis hoidmiseks on teaduse rahastamise jätkuv suurendamine, et see tõuseks Skandinaavia maadega võrreldavale tasemele,“ sõnas Lukas. Sihtfinantseerimise jätkamiseks 2011. aastal laekus kokku 202 taotlust. Kõik jätkutaotlused leidsid ka rahastamist. Seoses rahastatavate teemade ja teadurite arvu kasvuga kujuneb 2011. a sihtfinantseeritavate teemade keskmiseks maksumuseks 107 695 EUR (1 685 065 EEK), mis on võrreldes 2010. aasta keskmisega (1 700 962 EEK) 1% võrra väiksem. Kuna tagasilükatud rahastamistaotluste protsent oli tunduvalt kõrgem kui paljudel eelnevatel aastatel, oli konkurents rahastamisele selles taotlusvoorus äärmiselt tugev.