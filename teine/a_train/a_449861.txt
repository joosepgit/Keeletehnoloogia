www.naisteleht.ee	 Jah, viimaseid saab tõepoolest kalamaksaõlist ja kalaõlist, nagu nii mõnigi lugeja juba ilmselt ära arvas. Aga me ei ürita teid mingi kavala trikiga suud avama panna nagu vanasti lasteaiakasvataja, vaid kinnitame, et tänapäeval on kalamaksaõli täiesti mõistlikuks tehtud! Toitumisterapeut Sirli Kivisaar rõhutab, et juhul, kui inimese menüüs on oomega-3-rasvhappeid vähe, peaks ta kalaõli või kalamaksaõli kindlasti juurde võtma. Miks? Sest rääkimata praegu nii vajalikust immuunsüsteemi turgutamise võimest, on kala(maksa)õli hea ka nahale, silmadele ja juustele ning alandab kolesterooli — ühesõnaga teeb organismile üleüldse väga pika pai. Kas valida kalaõli või kalamaksaõli, sel pole erilist vahet. Ehkki nende tootmisviisid on erinevad (kalamaksaõli tehakse tursamaksast, kalaõli pressitakse rasvaste kalaliikide, näiteks anšoovise ja makrelli massist), toimivad mõlemad samade vaevuste puhul ja organism saab neist vajalikke rasvhappeid ning A- ja D-vitamiini. Kalaõlis on vitamiine vähem kui kalamaksaõlis, aga oomega-3-rasvahapete sisaldus võib olla kõrgemgi. Toitumisspetsialistidelt saime veel ühe hea idee, mille peale meie oma rumala peaga pole seni tulnud: kellele ei meeldi kalaõli lusikaga võtta või seda kapslina neelata, aga kellele selle maitse ka päris vastumeelne ei ole, võib seda õli lisada näiteks salatile! Kerge kalamaksaõli maitse saab salat küll juurde, aga see pole kaugeltki nii ebameeldiv nagu lusikaga sisse võttes. Kui seegi mõte ebameeldiv tundub, soovitab Sirli süüa näiteks heeringat ja lõhet või rikastada oma menüüd lina- või chia-seemnetega. Neis on oomega-3-rasvhappeid samuti rikkalikult. Pudelis müüdavat linaõli soovitab Sirli vältida, sest need on tihtipeale juba poelettidel rääsunud — rääsunud õli tarvitamine on aga tervisele ohtlik. Seemnete ja kala peale saab rohkem kindel olla. Aga kas kalamaksaõli ja kalaõli ei rääsu? Siingi on kasulik üks tarkus kõrva taha panna: vali apteegist kala(maksa)õli, millele on lisatud E-vitamiini. Siis ei tohiks sellega midagi juhtunud olla, sest ehkki palju sõltub toote säilitamistingimustest, takistab E-vitamiin kalaõli rääsumist. Ka linaõli, millele on lisatud näiteks C-vitamiini, säilib paremini. Üks tähelepanek veel. Kalaõlitoodete kasutamisel tuleb hoolega silmas pidada, et A- ja D-vitamiini ei saaks organismi liiga palju. Kui saate neid toidust piisavalt, ärge kalaõliga üle pingutage, sest liiga palju A- ja D-vitamiini mõjub kehale juba toksiliselt ning organism ei pruugi vajalikul määral oomega-3-rasvhappeid kätte saada. Eelistada võiks siis kalaõlikapsleid — nendega ei tohiks «üledoosi» ohtu olla. Triin Raestik Mida head teeb oomega-3-rasvhape? Tugevdab immuunsüsteemi. On hea silmade, juuste ja naha tervisele (kaitseb naharakke vananemise eest). Kui vahepeal eelistati ükskõik milliseid muid multivitamiine, siis nüüd tundub kalamaksaõli olevat endale koha tervisesõprade riiulil taas kätte võidelnud. Sikupilli Apteek 1 juhataja Malle Timberg räägib, et üldiselt ostetakse neid tooteid, millel on parasjagu käimas turunduskampaania ja hind tavahinnast madalam. Kuid väga hästi ostetakse tema sõnul ka Mölleri kalamaksaõli, nii sidrunimaitselist kui ka tavalist. Samuti on populaarsed Lysi kalaõlikapslid.