www.naisteleht.ee	 Jõersi sõnul on värskelt turule jõudnud teenus väga hästi vastu võetud. «Seni on seda enim kasutanud mehed,» nendib ta ja pakub selle põhjuseks tõsiasja, et kui naisi harjutatakse juba noorest east günekoloogi juures käima, siis meestel enese kontrollimise harjumus puudub. Seega ongi mehed altimad kasutama n-ö lihtsamat enda testimise viisi. Testimine ise on lihtne: tellid internetist komplekti, millega naised võtavad proovi tupest ja mehed hommikuse esmasjoa uriinist, ja saadad selle tulemuste teada saamiseks laborisse. Jõers juhib tähelepanu, et pärast kaitsmata vahekorras olemist võib küll olla tuline soov end kohe testida, kuid proovi võtmisega tuleb siiski kaks-kolm nädalat oodata. Enne ei pruugi organism haigusest märku anda. Teine (ja vastutustundetu!) viga olevat see, et end ei vaevuta üldse testima. «Loodetakse, et minuga ei juhtunud midagi, ja kui suguelundite piirkonnas ei ole ebamugavustunnet või valu, siis pole ka nakkust. Tegelikult võib inimene olla suguhaigusesse nakatunud sellest ise aru saamatagi enne, kui haigus on kaugele arenenud ning mis veel halvem, ta on juba ka teisi nakatanud,» räägib Jõers. Neile, kes arvavad, et eks see kodutest ning selle tulemused üks soolapuhumine ole, ütleb Kai Jõers, et valepositiivsete vastuste võimalus on viidud praktiliselt miinimumini! Quattromed, rõhutab ta, analüüsib suguhaiguste teste juba alates aastast 1999. Seega toimub inimese enda võetud proovi analüüsimine kontrollitud tingimustes. Samuti saadetakse kõik positiivse signaali andnud tulemused teistkordsele kontrollile, et diagnoosi õigsuses täiesti kindel olla. Triin Raestik Millal end testida? Kui sinu partneril on diagnoositud suguhaigus. Kui oled olnud kaitsmata vahekorras uue või juhusliku seksuaalpartneriga. Enne uue seksuaalsuhte alustamist. Kindlasti tuleb end testida, kui sul on suguhaigusele viitavad sümptomid. Nendeks on naistel tupest suurenenud eritis või selle muutunud iseloom (nt halb lõhn), valulikkus urineerimisel, valulikkus vahekorra ajal ja veritsus pärast vahekorda; meestel valulikkus kusitis või urineerimise ajal ja eritis kusitist; nii meestel kui naistel villid või haavandid suguelundite piirkonnas ja valulikkus pärasooles. NB! Ravimata jäänud sugulisel teel levivad haigused põhjustavad pikema aja jooksul tõsiseid tüsistusi! Allikas: www.testikodus.ee Mis see maksab? Kolmiktest (klamüdioos, gonorröa ja trihhomonoos) maksab 606 krooni. Sellele lisandub transpordikulu. Eraldi saab tellida herpesviiruse, klamüdioosi, gonorröa ehk tripperi, trihhomonoosi ning mükoplasmoosi testi – siis maksab üks testikomplekt 202 krooni. Sellele lisandub samuti transpordikulu, mis näiteks Smart Postiga on alates 39 kroonist ning ELS Kulleriga alates 48 kroonist. Kuidas testimine käib? Alustuseks peab vormistama veebiaadressil www.testikodus.ee tellimuse. Paari päeva pärast saab testi tellinu postiga proovi võtmise vahendid koos juhendiga, kuidas täpselt tuleb naistel tupeproov ja meestel uriiniproov võtta. Seejärel paneb tellija proovi labori poole teele. Olenevalt valitud transpordiviisist jõuab proov laborisse kas samal või järgmisel päeval. Seal kulub selle analüüsimiseks üks tööpäev. Seega kokku võtab protsess ideaaltingimustel aega kolm päeva, kuid võib juhtuda, et vastuse saamiseks kulub kuni nädal. Iga etapi läbimisest antakse testijale teada tema valitud e-aadressil. Näiteks kui proovi komplekt on pandud tellija poole teele või kui analüüsi vastused on valmis, saabub selle kohta teade. Proovi tulemuse riputab labor üles oma kodulehele. Ärge nüüd peljake, et mõni kõrvaline isik teie proovi tulemust näeb – selle vaatamiseks tuleb teil oma paroolidega kodulehele sisse logida. Muide, ka laboritöötaja ei näe testitavate nimesid, vaid ainult koode.