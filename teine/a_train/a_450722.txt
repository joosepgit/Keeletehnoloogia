www.advent.ee	 Teisipäeval toimus Tartus taaskordne liidu tööliste osaduspäev, millest võtsid osa ka Uniooni esindajad ning kus räägiti toimetulekust kriisi olukorras. Läti Liidu esimees Viesturs Rekis pidas loengu koguduse mõistest ning selle missioonist, lähtudes koguduse loomise algusest ning käsitledes Jumala tahet selle suhtes tänapäeval. Pastor Rekis alustas Aabrahami ajast, mil ei saanud veel rääkida kogudusest kui sellisest, vaid kogu usuelu keerles ümber perekondade. Seejärel pöördus tähelepanu Iisraeli rahvale ja ajastule, mil ka veel institutsionaalselt organiseeritud kogudust ei olnud. Rahvas oli Jumalaga lepingulises osaduses. Uues Testamendis koondab Jeesus enda ümber jüngrid nind on näha, et Tema eesmärgiks on koguduse rajamine. Jeesus tõdes selgelt, et Tema ongi see kalju, millele kogudus rajatakse,” ütles Rekis. Me kõik oleme Peetruse kombel koguduse elavateks kivideks, kuid alus on üks ja see on Kristus.” Balti Uniooni president Valdis Zilgalvis rääkis möödunud aasta lõpus Filipiinidel Manilas toimunud ülemaailmse adventkiriku aastakoosolekust. Filipiinidel on umbes 600 000 adventisti. Aastakoosolekul toodi välja ka viimased statistilised andmed adventkoguduse kohta terves maailmas. Meil on hetkel umbes 15,8 miljonit liiget, mis teeb 1 adventisti 425 maailma elaniku kohta. Rääkides Balti Uniooni plaanidest ja arengutest, tõi pastor Zilgalvis esile plaani rajada 100 väikegruppi ning rääkis ka erinevate tööpiirkondade edust selles vallas. Eesti Liidu esimees juhatas sisse avatud arutelu, mille keskpunktis oli kriisis toime tulemine ning pastori roll inimeste aitamisel, kes on sattunud oma elus erinevatesse kriisisituatsioonidesse. Ta luges alustuseks teksti 2 Korintose kirjast: Tema julgustab meid igas meie ahistuses, et me suudaksime julgustada neid, kes on mis tahes ahistuses, julgustusega, millega Jumal meid ise julgustab.” Ma ei mäletagi oma elu jooksul, et kunagi oleks kriisidest nii palju räägitud kui praegu,” ütles Tõnu. Inimesed hakkavad üha enam küsima – mis saab homme? Kui täna on nõnda, mis saab homme?” Järgnenud pea kahetunnise elava arutelu käigus arutati erinevaid kriisi vorme ning viise, kuidas tulla ise kriisis toime ning aidata selles olukorras olevaid inimesi.