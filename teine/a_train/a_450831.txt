www.bioneer.ee	 Kolmapäeval, 20.aprillil leiab Tallinna Botaanikaaias esimest korda aset Jüriöö jooks. "Võtame botaanikaaias seekord saabuva kevade vastu sportlikul ja tervislikku eluviisi väärtustaval moel, joostes ühiselt Jüriöö jooksu. Soovime, et sellest kujuneks meile traditsioon," ütles Tallinna Botaanikaaia direktor Karmen Kähr. "Botaanikaaia huvitav territoorium muudab kindlasti just selle võistluse eriliseks. Salapära lisab ka tõrvikutega tähistatud rada, mis pimeduses jooksmisele oma võlu annab," lisas Pirita linnaosa vanem Tiit Terik. Pirita Linnaosa Valitsuse ja jalgpalliklubi Pirita Reliikvia eestvedamisel esimest korda toimuvale jooksule antakse Tallinna Botaanikaaias start kell 21. Registreerimine algab kohapeal tund aega varem, kell 20. Kümnekilomeetrisele rajale on jooksma ja kepikõnnile oodatud nii individuaalvõistlejad kui ka kümneliikmelised võistkonnad, kelle puhul jagatakse distants võistkonna liikmete vahel. Sissepääs Tallinna Botaanikaaeda on ürituse ajal tasuta. Palmimaja on võistluse ajal suletud.