www.naisteleht.ee	 Täpselt nagu 20 aastat tagasi! Sõõrikukohviku külalist võib uksest sisse astudes tabab tõsine nostalgiahoog, sest see koht näeb välja TÄPSELT samasugune nagu siis, kui ema või vanaema mind pisikese tüdrukuna teel randa või rannast tagasi kergele kehakinnitusele viisid. Vastu võtavad seal, muide, ka needsamad naeratavad näod. Enamik kohviku töötajaid on näljastele head-paremat ette toonud juba paarkümmend aastat. Juhataja Tiiu, kes samuti siin kaks aastakümmet toimetanud, on rahul, et neilt ei lahku naljalt keegi muul põhjusel kui teenitud vanaduspensionile. Aastail 2000—2002 Pärnu linnapea ametis olnud Einar Kelder jutustab, et ta polnud hea mitu aastat Sõõrikukohvikus käinud, aga nüüd hiljuti tekkis tal ja ta abikaasal korraga vastupandamatu isu värskete pontšikute ja hea kohvi järele. Nii nad võtsidki suuna kohvikusse. «Ja seal leti taga vaadati mind suurte silmadega ja öeldi, et oi, sina ka tulid siia! Ma ütlesin, et muidugi! Kui ma Pärnu kesklinnas head kohvi ja parimaid sõõrikuid tahan, siis tulen alati siia. See koht on ju legendaarne!» Muide, selles kohvikus pakuti linna parimat kohvi juba siis, kui ta Vene ajal noore mehena Pärnusse tuli, meenutab Kelder. Ja see parim kohv on kõige tavalisem kohv, kas mustalt või koorega. Küsi moodsat latte’t ja teenindaja Liia leti taga naeratab sulle viisil, mis reedab, et seda küsimust kuuleb ta tihti. Ja vastab sama meeldiva naeratusega, et ei, seda siin ei tehta. Samal ajal lippab juhataja Tiiu köögi ja leti vahet, küll ajab üht asja, küll korraldab teist. Muuhulgas korraldab ära sellegi, et minuni jõuaksid ühtlase voona sõõrikud, mis on nii kuumad, et suhkur sulab neil hetkega. Vahepeal leiab Tiiu veidi aega lauda istuda. Algatuseks küsib ta murelikult, et kas olen ikka kindel, et tahan kohvikust kirjutada — suhkrused sõõrikud pole ju, vaatamata kodumaisele toorainele ja säilitusainete puudumisele, mitte just kõige tervislikum kraam! Aga praegu olevat see tervislikkus väga moes. Rahustan ta kiiresti maha väitega, et olgu nende kaloritega kuidas on — mõned ebatervislikud asjad siin elus on nautimist väärt. Tiiu muutub tükk maad rõõmsamaks, noogutab ja ütleb seepeale, et eks nad ole head siis, kui harva saab. «Ma ei mäletagi, millal ise viimati pontšikut sõin,» muigab ta. Tiiu eelistab muid koogikesi ja soolaseid pirukaid, mida on sõõrikubaaris samuti lademes valida. Kõik ikka kohapeal tagaruumides valmis küpsetatud ja otse ahjust letile jõudnud, olgu kell kui vara või hilja tahes. Sõõrikukohviku pagarite päev algab juba hommikul kolme paiku, et kõigil teistel tööleruttajatel ja varajastel rannalistelgi midagi hamba alla panna oleks. Kuidas neid pontšikuid siis tehakse? Iga mees oma jalga kööki tõsta ei tohi, hügieeni huvides, aga mul lubatakse siiski korraks ukse vahelt sisse piiluda. No kuidas need ümarad auguga pontšikud (mille hind on veidi alla kahe krooni tükk!) valmivad? Mulle näidatakse umbes köögikapi suurust roostevaba masinat, mille ühest otsast läheb tainas portsude kaupa sisse, siis keerleb kuumas õlis ringi ja lõpuks vupsab teisest otsast sõõrik otse kandikule. Nagu Kessu ja Tripi SUPRAMAG. Ainult et need sõõrikud tulevad alati välja! Parimatel päevadel küpsetab see masin — olete valmis? — 170 kilo sõõrikuid! 170 kilo! Küpsetaks rohkemgi, aga tehakse neid täpselt nii palju, kui rahvas nõuab. «Meie väga palju ette ei tee, sest jahtunult ei ole nad ju enam head, ikka kuumalt tuleb süüa,» ütleb Tiiu ning meenutab, kuidas 90ndate alguses tehti ja müüdi ära lausa 200 kilo sõõrikuid päevas. Arvestades aga, kui palju on nende aastatega kohvikule konkurente tekkinud, on tagasiminek tema sõnul ikka väga minimaalne. Muide, seesamune tubli vana masin on kohvikus algusest peale. Natuke tuleb teda vahel kõpitseda ja siis sahistab sõõrikuid edasi teha nagu nalja. Sõõrikute retseptigi pole aastate jooksul muudetud. Meie uurimise peale, et ehk on juhataja nii lahke ja tutvustab seda meilegi, hakkab ta naerma ja ütleb, et ei-ei, mitte mingil juhul! See on nagu sõjasaladus! «Ükskord lobisesin lolli peaga välja ja kohe hakkas mitu kohta sama retsepti järgi sõõrikuid tegema,» on ta siiani enda peale pahane. Samas tõdeb ta, et retsepti kättesaamisele vaatamata pole ükski neist kohtadest püsima jäänud. «Nii et seda võin teile öelda, et seal taina sees on jahu, suhkur, pärm, vesi, sool ja margariin. Täpsed kogused las jäävad siis igaühele katsetada,» pilgutab ta kavalalt silma. Maria Rähn