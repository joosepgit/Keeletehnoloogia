www.bioneer.ee	 Nõmme Lastekaitse Liidu eestvedamisel ja vabatahtlike kaasabil sai augustis teoks kaks vahvat tasuta üritust Tallinnas noortekeskuste- ning lastekodude lastele. Paljudel lastel puudus võimalus suvel reisida või erinevatest laagritest osa võtta ning grupp inimesi soovis laste suve lõbusamaks muuta. Nii korraldatigi kaks toredat üritust, millest esimene sai teoks spordipäevana 7. augustil Tallinnas Arigato spordiklubis ning teiseks ürituseks oli 22. augustil toimunud loodusmatk-aaretejaht Jõelähtme vallas Kostivere karstialal. «Oli heas mõttes üllatav, millise mastaabiga üritusi on võimalik korraldada ja läbi viia hea tahte kaasabil! Toitlustamise eest saime hoolitseda tänu projekti "Kõht täis, meel hea!" rahastajatele, kelleks on Avatud Eesti Fond, Hasartmängumaksu Nõukogu ja Tallinna linn. Vabatahtlike poolt korraldatud Spordipäev ja Aaretejaht andsid omakorda suvisele laste toitlustamise projektile tohutult palju juurde,» ütles Anu Toodu, Nõmme Lastekaitse Liidu projekti "Kõht täis, meel hea" projektijuht. « Laste näolt paistnud siiras rõõm oli kindel märk kordaläinud üritustest. Sellistel puhkudel pole "aitäh" ütlemist vajagi! » lisas Anu Toodu. Kiikudes ja liikudes rõõmsaks Arigato spordiklubis aset leidnud üritus kandis nime Spordipäev. Kohale oli kutsutud firma SkyAction, kes pakkus lastele meelierutavat lae all kiikumist. Lisaks mängiti erinevaid lõbusaid mänge ja võisteldi jalgpallis. Vägagi menukaks osutus jalgpall õhupalliga, kus mängujuht Marko kehtestas reegli, et kes õhupalli ära lõhub, peab ümber staadioni jooksma. Seda ei osanud ta arvata, et tema on see, kes peamiselt jooksma peab. Lisaks said lapsed penaltite löömist harjutada. Mine tea, äkki on mõni neist lastest tulevane Indrek Zelinski või Tarmo Kink. Lisaks mängudele jagas Helen Anvelt lastele enda koostatud Unistuste raamatuid, söödi kooki ja tantsiti. Suvelõpu matkarõõm Kostivere aardejaht-matkal vedas lastel ilmaga, sest eelmisel päeval oli kõvasti vihma kallanud. Matkapäeval paistis päike ja taevas oli selge. Tuul tahtis küll kohati nii suured kui ka väikesed matkasellid pikali puhuda, aga osalejatel polnud aega tuule üle kurta, sest tegevust jagus küllaga. Kõigepealt said lapsed tutvuda Jõelähtme kiriku ajalooga, misjärel nad meeskondadesse jagati, et koos erinevaid ülesandeid lahendama hakata. Näiteks tuli oma meeskonnast uss moodustada ning kõik peale viimase pidid silmad kinni panema. Hoiti üksteisel õlgadest kinni ja riburadapidi tuli sammuda põllu peal oleva suure liukivi juurde usaldades oma nägijat juhti. Kivi juures oli igal meeskonnal ülesanne kivi ära mõõta aga erinevus seisnes selles, et mõni pidi kivi kõrgust mõõtma vaksades, teine ümbermõõtu küünardes jne. Õigesti vastanud said auhinnad. Peale mitmesuguste ülesannete lahendamise, kus tuli proovile panna oma loodus-, geograafia- ja ajalooalaseid teadmisi, vaadati kivikalmeid ning uudistati Kostivere karstialal asuvat kivist suurt seent. Matkajuht rääkis, mismoodi karstiala tekkis ning tutvustas piirkonna legende. Väsitava matka lõpus pakuti Kostivere mõisahoones maitsvat suppi ja pirukaid ning lapsed said lõkke peal ise vorsti ja vahukomme küpsetada. Bussitäis väsinud aga naerusuiseid lapsi viidi tagasi linna. Sisurikkast päevast väsinud vabatahtlikud läksid samuti oma kodudesse, ent südameis oli rõõm, et midagi ilusat sai jälle tehtud. Vabatahtlikud ootavad järgijaid Mõlemad üritused toimusid tänu vabatahtlike koostööle. Vabatahtlikeks olid inimesed, kes oma töö, pere ja muude tegemiste kõrvalt leidsid aega ja võimalust lapsi rõõmustada. Ürituste korraldajad loodavad, et nende tegutsemine julgustab kaaskodanikke tegema head neile, kes seda võib-olla neist endist rohkem vajavad. Korraldajad tänavad Arigato spordiklubi, Nõmme Lastekaitse Liidu projekti „Kõht täis, meel hea!“ eestvedajaid, ettevõtteid SkyAction, Major OÜ ja Miliam Reisid. Suur tänu ka kõigile organiseerijatele ja vabatahtlikele: Anu Toodu, Laura Mardisalu, Raido Rõivas, Ingmar Kokk, Helen Anvelt, Marko Paldis, Indrek Paide, Triin Pinka, Kristina Paškevicius, Kaupo Toodu, Riina Kruberg, Priit Kangur, Anton Pälling, Minna Hint, Heli Piisang, Siim Pinka, Kaie Palumets jt.