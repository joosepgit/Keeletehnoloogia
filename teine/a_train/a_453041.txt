arvamus.postimees.ee	 Juhtkiri: krõbe talv Läinud aastate soojade talvedega harjunud inimestele on just krõbe külm viimase nädala jooksul andnud kõige enam kõneainet. Ilm on muutunud sama oluliseks sotsiaalseks sidusaineks nagu vaidlused lähiajaloo üle või Eesti sportlase võidetud kuldmedal. Mõnel pool alla 30 kraadi näitavast termomeetrist ajendatuna on peamiseks ühiseks probleemiks saanud külmunud veetorud, pakase pealetungi vastu protesteerivad autod, mis hommikuti käima minemast tõrguvad, kõle ühistransport, mida ka kümnete teiste saatusekaaslaste hingeaur soojaks kütta ei suuda. Lehed ei jõua kohale, sest postivedajate autod ei käivitu. Soojaarved näitavad kosmilisi summasid ja kontojääk sulab neid makstes kõhedaks tegeva kiirusega. Puid kulub ahjude kütmiseks sületäite kaupa – kui vaid ahjud vastu peaks. Külm on. Seda enam, et napilt alla nulli langeva temperatuuriga talvedega hellitatud inimestel pole olnud seni vajadustki piisavalt sooje riideid muretseda. Välja ilma mõjuva põhjuseta ei minda. Kui, siis laste pealekäimisel suusatama või kelgutama – ja seda ka napiks tunniks, ei enamaks. Seevastu ärkavad interneti sotsiaalsed võrgustikud tavapärasest intensiivsemale elule. Seal jagatakse külmakogemusi, otsitakse torumeest, kes kinnikülmunud torud lahti sulataks, räägitakse joogivee varumisest, kurdetakse külmade tubade üle, kus hoolimata kibedast kütmisest üle 15 kraadi sooja sisse ei saa. Vanemad inimesed, kes mäletavad varasemaid karme talvi, jagavad näpunäiteid, kuidas soojustada aknaid, kuidas toppida kinni seinaääri, et külm sisse ei pääseks. Ja selgub, et pole need interneti suhtluskeskkonnad nii väga noorte inimeste pärusmaa midagi. Leidub seal ka neid, kes mäletavad oma lapsepõlvest 1940. aasta jaanuari, kui alla 40 külmakraadi langenud temperatuur püstitas Eesti siiani kehtiva külmarekordi, ja sellest lugusid räägivad. Just nii nagu neil aegadel, mil põlvkonnad külmapühi pidades tares ahju ees koos istudes vanu lugusid jutustasid, toimub see kõik ka nüüd. Ainult et igaüks oma kodus, oma arvuti ees. Kuid külmal, mis – mõnel pool enam, mõnel pool vähem – on seisanud tegevuse väljaspool kaitset pakkuvaid majaseisu, on ka omad eelised. Nii ei tee kuri külm kibedaks mitte üksnes inimeste ja koduloomade, vaid ka puukide elu, kes läinud suvel eriti Eesti saarte elanikke kimbutasid ja haigusi levitasid – karm talv peaks nende aktiivset perioodi üksjagu piirama. Ehkki külma ennustatakse ka veebruarikuuks, lubavad ilmaennustajad, et lähiajal ilm siiski veidi leebub. Seni tasub silmas pidada päästeameti näpunäiteid: suure külmaga liikuda õues võimalikult vähe, kütta mõõdukalt ja mitte soojendada külmunud torusid lahtise tulega.