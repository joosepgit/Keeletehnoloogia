www.naisteleht.ee	 Toit: Sõõrikud, koogid, pirukad ja trühvlid Rannahooaeg on läbi! Mitte et nüüd tohiks kohe pikka aega vaid saiakestest toituda, aga ühe nädalavahetuse võiks ju teha sellise, kus lubad endale kõike. Hulluks ajavalt häid koogikesi on Pärnus eriti palju, lisaks veel see pisike armas Piccadilly veinikohvik, kus pakutakse ka käsitsi tehtud trühvleid! Jook: Lainevaht kohvitassis Tervise Paradiisi baaris Romantic küsige endale vahuseid laineharju meenutava piimavahumütsiga cafe latte. Tundke rõõmu, et väljas on lõpuks ometi nii jahe, et ka südapäeval saab kuuma mõnusat jooki naudinguga juua. Elamus: Tühjus Kui olete Pärnu kõrgeimast kohvikust avanevat vaadet küllastuseni imetlenud, minge alla veekeskusesse. Veel parem – minge kohe hommikul, mõni sekund pärast avamist. Kihutage alla kõikidest liutorudest, nii palju kui jaksate, istuge ihuüksi mullivannis ja ujuge rahulikult mitu basseinipikkust. Seda tühjust ei jätku isegi sügisel kogu päevaks! Kuidas kohale saab? Tee Pärnusse ja Pärnu randa on ilmselt kõigil pähe kulunud. Jätke seekord sugulase, sõbra, ülikoolikaaslase või sõbranna õe tuttava juurde minemata – nad on väsinud külalistehordidest, kes suvi läbi nende elutoas diivanil magasid või aias telkisid. Valige ükskõik milline uhke hotell, sest ruumi on igal pool. Hommikusöögilauas jätkub kõike kuhjaga ja kõrged hinnad on lahkunud koos turistidega. Ning mitte üks teenindaja ei vaata teid tüdinud ja tülpinud pilgul.