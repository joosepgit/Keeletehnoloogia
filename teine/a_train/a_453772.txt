arvamus.postimees.ee	 Poliitik Tiit Ojasoo julmuse teater Viis aastat teatrit NO99 juhtinud Tiit Ojasoo ja Ene-Liis Semper lükkasid sel nädalal veerema lumepalli, kutsudes ellu Ühtse Eesti suurkogu. Eilseks olid Rocca al Mare suurhalli 6500 kohast rohkem kui pooled müüdud. 7. maist on saamas nii kultuuriliselt kui ka sisepoliitiliselt ajalooline päev. REKLAAM Kahjuks tekkisid üleeile grandioossesse plaani esimesed mõrad. Poliitikute retoorikat hukka mõistev Tiit Ojasoo käitus kui pesueht poliitik, esitades TV 3 otsesaates «Värske Ekspress» kallutatud ja kontekstist välja rebitud väited. Teatrijuht kirjeldas neljapäevast teatrietendust, väites, et justiitsminister Rein Lang katkestas oma hüüetega «Mida te mõtlete?» ja «On teil midagi öelda ka?» lavastuse, mis ministri vahelesegamise tõttu jäigi lõpuks pooleli. «Näitlejad on laval, parajasti oli massistseen, õnneks oli niimoodi, et Langi kõrval oli Silver Meikar ja teisel pool oli proua Lang, et nad hoidsid teda kinni, et ta istus seal edasi,» rääkis Ojasoo otsesaates Mihkel Rauale. «Teatri ja poliitikute suhe ei ole midagi nii, et muhe-muhe, see pole sugugi nii lihtne ja täna oligi, et etendus jäi pooleli selle koha peal ja läksime laiali.» Juba järgmisel päeval möönis Ojasoo, et tema kirjeldus üleeile teatris toimunust ei vastanud päris täpselt tõele ja ta võttis oma süüdistused tagasi. Neljapäeval NO99 saalis toimunud aktsioon polnud klassikaline etendus, vaid psühholoogiline eksperiment, kus uuriti publiku manipuleeritavust. Publiku reaktsioonid olid tükki sisse planeeritud. Ka Rein Lang allus NO99 provokatsioonile. Lang sekkus lavalisse tegevusse täpselt nii palju, kui NO99 seda soovis, jättes samas astumata sammu, mida aktsiooni eestvedajad temalt ootasid – vaikides oma kohalt tõusmist ja laval nn massistseenis osalemist. Kui Ojasoo esitas otsesaates teadlikult populistlikku poolikut tõde, siis on tegemist valetamisega ja kahjuks on ta Langi naeruvääristades poliitika puhastamise aktsiooni tõsiseltvõetavust tublisti kahjustanud. Aga nojah, alati võib loota, et Ojasoo oli rollis. Sest eesti keele seletav sõnaraamat ütleb, et poliitik on aktiivselt poliitikaga tegelev isik, poliitika aga teatud põhimõtetest lähtuv kavakindel tegutsemine, et mõjutada või korraldada riigiasju, riikidevahelisi suhteid või ühiskonnaelu. Sellest lähtuvalt ongi Ojasoo ja Semper ju poliitikud.