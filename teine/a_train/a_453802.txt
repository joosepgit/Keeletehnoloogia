arvamus.postimees.ee	 Juhtkiri: viisaskandaali õppetunnid Viisaskandaal sai eile riigikogus justiitsministrile ja välisministrile umbusalduse avaldamisega punkti. Nii Rein Lang kui ka Urmas Paet jätkavad oma ametis. REKLAAM Loodetavasti tehakse sellest loost mõistlikud järeldused Schengeni viisakeelu kehtestamise asjus tulevikus. Sest tegelikult jäänuks kogu vahejuhtum olemata, kui viisakeelu üle otsustamine ei oleks vaid siseministri ühemehepädevus. Pole ju keeruline muuta seadusi, et ministrid peaksid enne nõu, kui Eesti mõne isiku Schengenisse sisenemise tõkestab. Vaevalt et see just valitsuskabineti teema peaks olema, ent kui siseminister saab kaitsepolitseilt vastava ettepaneku, võiks ta olla kohustatud ka välis- ja justiitsministri hinnangut küsima. Piirivalve ja kaitsepolitsei alluvad küll siseministrile, kuid võimalikke rahvusvahelisi reaktsioone peaks ette teadma välisminister ning õiguslike printsiipide silmaspidamine on justiitsministri tööpõld. Kolmekesi riske ja võimalusi hinnates ei saaks nii juhtuda. Kuid lähenevate valimiste eel kandis viisaskandaal samavõrd sisepoliitilist kui välispoliitilist mõõdet. Kohale jäänud reformierakondlasest ministrid peavad toetuse eest kõige enam tänulikud olema rohelistele. Viimased hellitavad lootust peatselt koalitsiooni-kutse saada ning nüüd, kui peaminister Ansip kirjas koalitsioonikaaslastele seda väljavaadet rõhutas, on lootused kirkamad kui varem. Keskerakonnal, sotsiaaldemokraatidel ja rahvaliitlastel seda lootust pole, nii polnud neil ka põhjust umbusaldust mitte avaldada. Iseasi, kas see, üsna küsitava protseduuri tagajärjel toimunu on ikka seda väärt, et ministreid minema saata. Endine siseminister Jüri Pihl, sotside praegune juht, kuid viisakeelu allkirjastaja on kogu skandaali vältel paljusõnaliselt mitte midagi öelnud, viidates riigisaladusele. Ja põhjusega – sest osa analüütikuid on juba küsinud, kuidas säärane viisakeeld üldse jõustuda sai. Omaette teema on koalitsioonipartneri IRLi käitumine viisaskandaalis. Kui möödunud nädalal näis, et Markovi viisakeelu tühistamine ähvardab valitsusliidu lõhkuda, siis mida aeg edasi, seda tagasihoidlikumaks läksid IRLi poliitikute avaldused. Eile aga teatasid nad umbusaldamise ajal, et tegemist on küsimusega, mille Reformierakond peab enda sees lahendama. Soov lükata probleemi lahendamine vaid Reformierakonna kaela ei ole päris adekvaatne – Schengeni viisakeelu kehtestamise protseduur tuleb läbi vaadata seaduse tasandil. Ei tahaks, et järgmiste valimiste eel tuleks välja järgmine selline lugu.