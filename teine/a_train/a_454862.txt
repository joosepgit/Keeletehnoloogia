www.naisteleht.ee	 Naturata kuum šokolaad (ökotoode) Hind: 94.90 (400 g) Purki avades lööb ninna pisut mõrkjas ja täidlane ehtsa kakao lõhn. Meeldiva mulje jätab seegi, et tegu ei ole graanulitega, vaid pulber meenutab ka välimuselt seda päris kakaod. Maitses ei pidanud samuti pettuma. Piisab, kui soojale piimale paar teelusikatäit pulbrit hulka segada ning tummine ja parasjagu magusmõrkjas kakao ongi valmis. Soovitame soojalt! Nautimiseks! La Festa Chocolatta hot Classico, lahustuv šokolaadijook Hind: 12.50 (150 g) Vastavalt õpetusele lajatasime tassitäie sooja piima sisse viis teelusikatäit pulbrit, ehkki hinge näris kahtlus, et sellise laristamise peale peaks küll üks kole magus asi kruusi saama. Vastupidiselt ootustele oli üllatus meeldiv. Šokolaadijoogi maitse on parajalt tummine ja pisut iirisene. O´boy Original, kakaojoogipulber Hind: 31.90 (450 g) Kolmest-neljast kuhjaga teelusikatäiest pulbrist ja kahest detsiliitrist piimast peaks saama nauditava kakao. Lastele sobib, kuid täiskasvanute arvates võiks jook olla pisut suhkruvaesem ja pisut kakaorohkem. Nautimiseks ei sobi, kiiresti sisseluristamiseks kõlbab. Nesquiki kakaojook vitamiinide ja mineraalidega Hind: 2.50 (15 g) Segades pakikese pulbrit 200 milliliitri piimaga, saad lapsevanemate maitse jaoks liiga magusa joogi. Lastele see muidugi meeldib, seda enam et pakendilt naeratab vastu nokatsiga jänkupoiss. Ei midagi erilist, kuid kakaoisu peletamiseks käib küll. Dumle kakaojoogipulber Hind: 39.90 (500 g) Kolm kuni viis teelusikatäit pulbrit tuleb lahustada kahes detsiliitris piimas. Kahest teelusikatäiest saab ilmselgelt lahja lurri. Kolmanda lisamine asja suurt ei paranda. Alles neljas ja viies lusikatäis teevad joogist testijatega veidi suurema sõbra. Aga siiski, loodetud Dumle kommi maitset sel kahjuks ei ole ning hindajad kipuvad nina kirtsutama. Pisut lahjaks jääb. Van Houteni lahustuv kakaojook Hind: 49.90 (10 x 25 g) Kotikest avades tundub pulbri lõhn kuidagi kummine. Kui õpetuse järgi 180 milliliitrit vett peale kallatud, toimub totaalne muutumine: tassist hõljub ninna mõnusalt šokolaadine aroom. Aga lonksu võttes langeb tuju taas sammu tagasi. Kokk oleks võinud end suhkrut lisades pisutki ohjeldada! Proovisime ka piimaga. Sai parem.