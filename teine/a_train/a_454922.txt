www.naisteleht.ee	 Toit: Mercat de la Boqueria Kohe La Rambla kõrval on Barcelona järgmine kirev turg Mercat de la Boqueria, kust saab osta kõike hiiglasuurtest singikäntsakatest eksootiliste puuviljadeni. Et La Rambla restoranid pole just linna odavaimad, on mõttekam osta kiireks ampsuks turult euro või paari eest pool ananassi, mis on kenasti sektoriteks lõigatud ja koos kahvliga ära pakitud. Või hoopis hiiglaslik karbitäis värskeid maasikaid. Jook: Klaas veini La Rambla melus Klaasikese veini lausa peaks La Ramblal endale lubama igaüks. Mööda tänavat jalutades on niikuinii mõistlik teha ühel hetkel väike puhkepaus, sest iga miimi, jänkupoja ja kanaarilinnu puuri juures peatumisest väsivad jalad lõpuks tublisti. Maksate klaasi eest küll sama palju kui mõnes odavamas tapas’e-baaris terve pudeli eest, aga tänaval edasi käiv etendus on seda väärt. Teater: Gran Teatre del Liceu La Rambla ääres seisab Hispaania kuulsaim ooperimaja Gran Teatre del Liceu. 19. sajandil ehitatud maja sai kümmekond aastat tagasi tulekahjus kõvasti kannatada, kuid tema suursugusus kaotsi ei läinud. Kelle lemmikžanrid ooper ja ballett just pole, need mingu päeval majja niisama ekskursioonile. Seda enam et pääset etendusele pole sinna paraku kuigi lihtne saada – pika ajalooga teatris on veel nii mitmedki loožid ja istekohad eraomandis. Kuidas kohale saab? Estonian Air lendab Barcelonasse kaks korda nädalas, otselend on kindlasti mugavaim. Edasi-tagasi pileti hind jääb 3000–4000 krooni vahele, kui hakata praegu lendu suveks planeerima. Lennujaamast saab Kataloonia väljakule, kust La Rambla mere poole kulgema hakkab, bussiga väga mugavalt 30 minutiga.