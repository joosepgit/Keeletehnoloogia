www.naisteleht.ee	 Pesaaugud õigel ajal kinni! Viisakas ja hooliv inimene aga ei topi lindude pesaauke kinni suvalisel ajal — ta enne veendub, et pesas poleks ei mune ega poegi, ütleb Uustal. Millal see aeg saabub, sõltub linnuliigist. Tuvi näiteks toob järglasi pea aasta läbi, mistõttu peab teraselt silma peal hoidma, tabamaks hetke, mil üks sats poegi on pesast lahkunud ja uusi mune pole veel jõutud muneda. Kui linnud pole kogu majas sugugi teretulnud, soovitab Uustal juba talvel neile pesakastid kodu ümbrusse üles seada. Siis saavad linnud neile varakult pilgu peale heita ja hiljem koos kaasaga tutvuma tulla, kas koht pesitsemiseks sobib. Kui pesakast olemas, jääb inimeste elumaja väga suure tõenäosusega valikust välja. Pesa mujalekolimist koos munade või poegadega Uustal ei soovita. «Kui räästa- või suitsupääsukese pesa on alla kukkunud, siis võib selle pappkasti või karbiga oma kohale tagasi kinnitada — siis võtavad pääsukesed selle uuesti omaks,» õpetab ta ja jätkab, et see on ka ainus võimalus — teise kohta paigutatud pesa linnud enamasti omaks ei võta ja munad või pojad hukkuvad. Lind kaitseb oma poegi Vahel kuuleb hirmulugusid lindudest, kes inimesi ründavad. Uustal kinnitab, et varesed, hõbekajakad ja jõgi- ning randtiirud võivad seda tõesti teha, kuid sel on üksainus eesmärk: juhtida inimene pesakonnast eemale. «Selliselt käituvaid linde looduskaitseseadus kõrvaldada ei luba, sest reeglina nad inimese vastu ei puutu ja viga ei tee, nad tahavad meid ainult tõrjuda,» selgitab Uustal. Ta soovitab neil mõnel nädalal, mil lind on rünnakuvalmis, pesapiirkonda lihtsalt vältida. Elumajja ehitatud linnupesast võiks ornitoloogiaühingule teada anda juhul, kui tegu on kaitsealuse liigiga. Muul juhul soovitab Uustal nautida aega, mil linnud pesitsevad, jälgida nende meie «vähemate vendade» elu ja harjumusi, teha märkmeid ja pilte ning nendega üleüldse hästi läbi saada. «See aeg on nii lühike ja väga huvitav!» tekitab Uustal uudishimu. Anna-Liisa Mets Pääsuke – igiammune üüriline Kaasaegne linnainimene kipub majanaabriks tikkuvasse lindu põlglikult suhtuma ja teda tõrjuma. Vanarahvas aga, kes linde halvaendelisteks surmakuulutajateks pidas, tegi ühe liigi puhul suure erandi – pääsuke, kes end elumajja sisse seadis, oli suur sõber ja seltsiline. Usuti, et koos pääsukestega jõuavad kohale ka soojad ilmad, et ta kaitseb ja toob õnne kogu majapidamisele. Tema lennukõrguse järgi ennustati ilma. Vahest tasuks tänagi samamoodi suhtuda? Mine tea, äkki toovadki õnne? Krõbedad trahvid Meelis Uustal tuletab meelde, et linnud pole tüütused, kes loodud selleks, et inimesi kiusata. Lindudel on meie heaolus suur roll – nad hävitavad kahjurputukaid. Ja nad on elusolendid nagu meiegi ning neid ei tohi hävitada. Sellest hoolimata hukkub igal aastal elumajade renoveerimise käigus sadu, kui mitte tuhandeid linnupoegi ja -mune. Mõned neist müüritakse sisse, teiste pesad roogitakse välja. Uustal soovitab hoolikam olla: looduskaitseseaduse järgi on võimalik sellist hävitustööd trahvida kuni 9000, juriidiilise isiku puhul kuni 20 000 krooniga pesa kohta. Kui tegu on kaitsealuse liigi pesaga, tuleb tasuda sama suur trahv iga hävitatud isendi eest.