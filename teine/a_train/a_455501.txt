www.naisteleht.ee	 Toit: Napoleoni kook Ehkki Napoleoni kook on nime saanud hulk maad lõuna pool asuva Napoli linna järgi, tasuks Como järve ääres sellega maiustada kuulsale väejuhile mõeldes. Napoleon on üks tuntumaid ajaloolisi persoone, kes selle piirkonnaga seotud – suure väejuhi villa, 18. sajandist pärit Olmo on seal tänini alles. Como kohvikutes on Napoleoni kook alati olemas ja võite kindlad olla, et kui see söödud, tekib teil vastupandamatu kiusatus ka taldrik üle limpsida. Lusika puhtaks limpsimise osas ei teki kahtlustki. Jook: Jääkohv Kui eestlastele tähendab kohv kuuma ergutavat jooki, siis Itaalia suvepäeva sobib hästi energiat andev mahedamaitseline jääkohv. Como kohvikud pakuvad neid kümnetes maitsetes, mandlijääkohvist maasikajääkohvini. Film: «Kuu Como järve ääres» Muidugi, just selles romantikute lemmiklinateoses ütleb Uma Thurman välja mõtte: «Kui üks uks sulgub, siis teine…». See tasuks meelde tuletada, kui mõni õhtu romantilisel Itaalia-puhkusel pisut nukraks hakkab kiskuma. Aga filmi nautides tasuks peale peategelastele kaasa elamise imetleda ka kauneid loodusvaateid. Kuidas kohale saab? Tallinnast alustades on kõige lihtsam lennata otselennuga Milanosse ja sealt edasi sõita Como linnakesse rongiga. Rongiliiklust võib ainult kiita: sõiduplaan on tihe, reis Milanost Comosse võtab aega vaid tunnikese, pilet maksab viis ja pool eurot ning kui muidu on itaallastel kellaaegadest ja nädalapäevadest suhteliselt ükskõik, siis rongid ei hiline sekunditki. Como järve äärde tasuks sõita kas nüüd kohe või septembri alguses, sest juulis-augustis on Itaalias puhkuste aeg ja siis on seal öömaja raske leida, ka on hinnad 25–30 protsenti kõrgemad kui tavaliselt.