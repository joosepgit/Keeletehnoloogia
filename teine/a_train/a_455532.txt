www.bioneer.ee	 “Allahindlused on suurepärane viis väiksemate kuludega hakkama saada, kuna üha kasvavad hinnad sunnivad inimesi oma tarbimisharjumisi üle vaatama ja ümber hindama,” rääkis Swedbanki Eraisikute Rahaasjade teabekeskuse juht Anne Sägi. “Tihtilugu ei lähtu aga inimesed sooduskampaaniate ajal oma eelarvest ega vajadustest, vaid tarbivad emotsioonide mõjul üle ning ei liida tehtud soodsate ostude summat kokku. Soodushinna puhul võib kergelt tekkida tunne, et teostatud sai kasulik tehing, vaatamata sellele, et kaup osutub mittevajalikuks,” lisas Sägi. Enne poodi minekut tasub teha eeltööd uurimaks, mida mingites kauplustes ja mis hinnaga pakutakse, sest väljakutsuv soodustust kinnitav silt riiulil ei pruugi tegelikku hinnavõitu tagada. Siin võivad aidata erinevad internetikeskkonnad, mis toovad välja erinevate poodide hinnavõrdlused. Allahindluste ajal riideid või jalatseid ostes tuleb mõelda, mida läheb vaja ka järgmisel aastal. Eelmise hooaja soodsat kaupa ostes saab väljaminekuid hajutada ning uue hooaja saabudes ei pea vajaminevat täishinnaga ostma. Ostude tegelikule vajalikkusele peaks mõtlema ka voucher’ite pakkujate soodustusi kasutades ning samuti olema ettevaatlik netikaubanduse avarustes osteldes. Internetipoodides tuleb tähelepanu pöörata tingimustele, nagu saatmiskulud, lisanduv käibe- ning tollimaks. Alles lõplikku summat kokku liites on võimalik hinnata, kas ka tegelikkuses on tegemist soodsa tehinguga. Tasub meeles pidada, et Euroopa Liidu riikidest kaupa tellides ei tule saajal käibe- ega tollimaksu tasuda. Saadetiste tellimisega kolmandatest riikidest tuleb tasuda käibemaksu üle 21,98 eurose väärtusega paki vastuvõtmisel, erandiks on aga näiteks parfüümid, mille puhul käibemaksuvabastust ei ole. Üle 150 euro suuruse saadetise puhul lisandub tollimaks, mis on toodete lõikes erinev ning mida saab kontrollida Eesti Tollitariifistiku kodulehel. Tollivormistust vajavate kaupade puhul tuleb arvestada tollivormistuskulude lisandumisega. Suuremate ostude puhul tasub uurida lähiriikide allahindlusi, mis võivad nii mõnigi kord kopsakamaks osutuda. Välisriiki minnes oleks esmalt kasulik koostada nimekiri kõigest vajalikust ning seejärel arvutada, millise osa eelarvest võtab pilet sihtkohta. Väheste ostude puhul ei pruugi reis end ära tasuda, kuna pileti osa kogusummast kujuneb liiga suureks. Samuti tasuks enne reisi külastada foorumeid ja plaanitud poodide kodulehekülgi, et olla pakutava ja hindadega juba eelnevalt kursis. Ostutšekk tasub alati alles hoida, sest kuigi ostjal puudub alus nõuda tavakauplusest kvaliteetse toote ümbervahetamist või tagastamist, sõltub see siiski konkreetsest kokkuleppest. Pretensiooni esitamise õigus kehtib kahe aasta jooksul ka allahinnatud toodele, samuti postimüügist ning internetist tellitud kaubale. Müügigarantii andmine ei ole müüdavatele toodetele kohustuslik, seega allahinnatud toodetele tihtilugu garantii ei kehti. Analoogselt tavahinnaga toodetele, tasub ka allahinnatud kauba puhul müüjalt selle omaduste, kasutamistingimuste ning garantii olemasolu kohta lisateavet küsida. Seitse soovitust allahindlustelt võitjana välja tulla: Alustuseks võiks kodus hinnata ja ülevaade saada, mida vajaka on, ehk mida eelseisvatelt allahindlustelt soetada ja mis summa piires. Kasulik on ostmisele pühenduda hea tujuga, et tegevus ei täidaks pelgalt tuju tõstmise ülesannet. Oluline on vältida ostu, mille puhul tundub ahvatlev eelkõige hind, vastasel juhul tähendab kulutus mitte kokkuhoidu vaid lisaväljaminekut. Alati peaks endale aega võtma, et nii raha kui kvaliteedi osas ei tuleks järeleandmisi tegema. Tarbetuks kujunevad enamasti ostud, mis peaksid toetama tulevikus number või kaks väiksemasse riideesemesse mahtumist, seega pole mõtet väiksemat mõõtu esemeid igaks juhuks ette osta. Ka enne allahindlustele ostma minnes tasub koostada ostunimekiri, et planeeritud eesmärkidest oleks lihtsam kinni pidada. Isiklikke nõrkusi tasub teada ja endale tunnistada, et eelarvet tasakaalus hoida.