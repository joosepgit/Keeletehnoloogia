www.bioneer.ee	 Rimi Eesti Food turundus- ja kommunikatsioonijuhi Evelin Mägioja sõnul eelistab Rimi eestimaiseid tootjaid, sest ühest küljest soovib ettevõte toetada kodumaist majandust ja teisest küljest arvestada tarbijate eelistustega. „Tarbijate teadlikus mahetoodangu osas kasvab ja sellest tulenevalt on ka nõudlus järjepidevalt suurenemas, müügil olevate mahekaupade osas on olnud ökosõprade vastukaja väga positiivne, mis annab meile veelgi rohkem julgust mahetoodangu osakaalu kauplustes suurendada,“ ütles Mägioja. „Väiketootjate puhul on pudelikaelaks reeglina nende madal tootlus, mis seab kaubanduskettidele piirangud ehk et kõiki tooteid pole võimalik järjepidevalt klientidele tagada,“ sõnas Mägioja. Ta lisas, et sellest tulenevalt on kahjuks juurdunud vale arusaam, et jaeketid eelistavad hankida suurtes kogustes ja soodsamaid köögivilju Poolast või Hollandist, kui tegelikkuses lihtsalt Eesti kliima ei võimalda tootjal aastaringselt kõiki köögi- ja puuvilju kauplustele tarnida. Mägioja sõnul pakuvad nii Rimi kui Säästumarketite kauplused Eestimaist toodangut vastavalt võimalustele. „Näiteks terve möödunud talve jooksul olid köögiviljade valikus olemas kodumaise päritoluga kartul ja peet,“ ütles Mägioja. „Suvisel ajal on Eesti köögi- ja puuviljade sortiment ulatuslikum ja omalt poolt püüame pakkuda kõike, mida vähegi kohalikult kasvatatakse ning mida talumehed meile pakuvad,“ lisas turundusjuht. Kiltsimäe talu peremehe Margus Lille sõnul on Kiltsimäe talu Eestis ainus talupidamine, mis kasvatab, töötleb ja turustab maheköögivilja. “Meie talu toodangust on kauplustes saada pakendatud koorimata ja kooritud porgandit, kaalikat, kartulit, toorest ja keedupeeti ning ühepajatoidu segu,“ lisas Lille. Peremehe sõnul pakutakse hooajaliselt lisaks lehtsalatit, tilli ja redist. Margus Lille hinnangul on mahetoodete hinnaklass küll mõnevõrra kõrgem võrreldes välismaise köögi- ja puuviljade massitoodanguga, kuid peab mahetoodete tervislikkuse aspekti mõnedest lisakroonidest tähtsamaks. „Niinimetatud tavatooted reostavad ja mürgitavad loodust sünteetilisi väetiste ja taimekaitsevahenditega, seevastu mahepõllunduses valmivad köögiviljad on tervislikud, sest neis puuduvad sünteetilised agrokemikaalide jäägid või geneetiliselt muundatud organismid,“ lisas Lille.