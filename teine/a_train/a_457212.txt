arvamus.postimees.ee	 Urmas Tooming: appi, meid jälgitakse! Kiiruskaamerad Eesti maanteedel ei ole enam mingi uudis ning usinamad roolikeerajad teavad juba täpselt, millises kohas gaasipedaal veidi ülespoole lasta. REKLAAM Foorikaamera on esialgu midagi muud ning seda tuleb kolme kuu pärast kartma hakata vaid Tallinnas niinimetatud taksopargi ristmikul. Sellised kaamerad jäädvustavad kõik punase tulega ristmikule sõitjad, kiiruseületajad ning bussirajal liikuvad tavaautod. Politsei on optimistlik ning loodab, et pärast salasilmade paigaldamist väheneb liikluseeskirja rikkumine taksopargi ristmikul lausa kümme korda. Võib-olla lähebki nii, kuigi selline prognoos tundub veidi ülepakutud. Kindel on aga see, et foorikaamerad distsiplineerivad autojuhte, kellele meeldib bussirada kasutades kaasliiklejatest mööda kihutada või punase tulega ristmik kinni sõita. Kogemus on ju näidanud, et kiiruskaamerate paigaldamine Tallinna-Tartu maanteele muutis seal liikluse sujuvamaks ja seega ka ohutumaks. Iga uus asi tekitab aga loomulikult algul vastuseisu ning portaalides hakatakse tõenäoliselt mürgiseid repliike pilduma. Tuleb loota, et samasuguseid foorikaameraid paigaldatakse edaspidi ka mujale.