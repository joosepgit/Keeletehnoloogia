www.naisteleht.ee	 Olete valmis? Imre suurim võit on ... 1,3 miljonit krooni, millest 450 000 tuli maksta maksudeks USAle, sest võit saabus 2005. aastal New Orleansis. «See oli väga mitmes mõttes sümboolse tähendusega. Selle raha eest ostsime krundi, kuhu hiljem sai ehitatud maja ja siin «kaardimajakeses» me siis nüüd elame,» muigab Imre. Enamik võite on oluliselt väiksemad. Kusjuures, kui vahepeal õnn naeratabki rohkem, ei tohi Imre sõnul jääda loorberitele lebama, vaid tuleb edasi rügada. Kunagi ju ei tea, millal järgmine kord suurem võit end oodata laseb. «Kui mängid pokkerit hobi korras ja järjest kaotad, siis mis seal ikka — oledki selle raha meelelahutusele eraldanud. Natuke ehk kurvastad, kuid lähed eluga edasi. Kui teed seda tööna ja kaotad pikka aega järjest, peab sul olema hea närv, et sellest üle olla,» selgitab Kairit ja kiidab, et Imrel on iga närv õigel kohal. See kulub ära ka pokkerilaua taga bluffimiseks ja vaid sekundite jooksul õigete otsuste tegemiseks. Lapsed on otse loomulikult vanemate töögraafikust vaimustuses. Algab ju ema ja isa tööpäev arvutite taga alles hilja õhtul (mänge peetakse peamiselt USA aja järgi ja see vahe on teadupoolest suur), kui nemad on juba voodis, ning koolist ja lasteaiast koju tulles on vanemad täielikult nende päralt. «Meie lapsed näevad meid kohe kindlasti rohkem kui kellast kellani töötavate vanemate lapsed,» on Kairitil selle üle vaid hea meel. Pokker on nagu väike elumudel Oma elukutset pole nad laste eest iial varjanud. «Lapsed oskavad seda mängu ja kui me seda ise päevast päeva mängime ning sellest elatume, siis oleks ju imelik, kui me suhtuksime sellesse kui millessegi pahelisse,» selgitab Imre. «Samas on meil kindel reegel, et lapsed ei mängi netipokkerit ja neile on selgitatud, et Eestis on raha peale mängimine enne 21. eluaastat keelatud.» Perel on traditsioon, et igal õhtul kell seitse istutakse köögilaua taha ja mängitakse mõnda mängu, olgu siis pokkerit, reisi ümber maailma või doominot. «Lapsed valivad üsna tihti just pokkeri, kuigi meie mängiksime hea meelega midagi muud,» tunnistab ema. «Aga me ei mängi näiteks toa koristamise peale, mängime ikka lõbu pärast. See on ju väga huvitav ja arendav seltskonnamäng.» Kairit võrdleks pokkerit suisa elu endaga: «See on nagu elu väike mudel. Võid teha kõik õigesti ja ikka läheb halvasti või teed hunniku vigu, aga ometi lõpeb kõik hästi. Aga kui mõtled oma käigud läbi, saad õnnestumise tõenäosust oluliselt suurendada.» Võtkem näiteks kas või hea hariduse omandamine või suhete korras hoidmine — nendega, viitavad Imre ja Kairit, suurendad küll oma eduvõimalusi, kuid sellegipoolest ei anna kumbki sulle mingisugust garantiid. «Pokker on kõikidest mängudest kõige rohkem elu moodi,» nõustub Imre. Kristiina Genno Algajatel ongi raske! «Saates «Kõik mängus!» oli lausa naljakas vaadata, et selline lavainimene nagu Jaagup Kreem oleks seal laua taga peaaegu südameataki saanud. Ta ajud ragisesid ja ta oli nii läbi,» arutleb Imre. «Tiit Sukk ütles ju ka, et täitsa lõpp – see võtab uskumatult läbi.» Kui suur šanss oli kuulsustel proffe võita? Kui suur osakaal on selles mängus õnneteguril? «Pikas perspektiivis ei ole õnn tähtis. Kui teed sada mängu, siis 75 võidab tugev mängija ja 25 nõrk. See on sama, kui viskaksin Kuusmaa vastu kolme punkti viskeid – kui teeksime mõlemad ühe viske, oleks mul päris hea võiduvõimalus, aga kui kumbki viskaksime sada viset, on tõenäosus, et mina viskan Kuusmaast rohkem korve, nullilähedane,» seletab Imre.