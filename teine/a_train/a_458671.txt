www.bioneer.ee	 Eesti sõlmib täna õhtul Berliinis algaval ühel maailma suurimal põllumajandus- ja toidumessil Roheline Nädal (Internationale Grüne Woche) koostöölepingud mitme Saksamaa liidumaaga, mille raames keskendutakse koostööle eelkõige kutsehariduse ja teadusarenduse vallas, teatas Põllumajandusministeerium. Põllumajandusminister Helir-Valdor Seederi sõnul on innovaatiline põllumajandus ja heal tasemel põllumajandusharidus maailma toiduga varustamisel lähimatel kümnenditel üks olulisemaid teemasid. „Nõudlus toidukaupade järgi suureneb lähikümnenditel hüppeliselt ja seda vajadust ilma teaduseta rahuldada ei suudeta”, põhjendas Seeder. Reede õhtul kohtub Seeder ka Venemaa põllumajandusminister Jelena Skrõnnikuga, kellega arutatakse tulevase koostöölepingu teemasid. Samuti toimuvad messil kohtumised Ukraina, Leedu ja Läti põllumajandusministritega. Laupäeval osaleb Eesti delegatsioon ligi poolesaja riigi põllumajandusministreid koondaval 2. Berliini põllumajandusministrite kohtumisel, mille teemaks on „Rahvusvaheline kaubandus ja toiduga kindlustatus”.