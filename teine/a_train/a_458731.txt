www.naisteleht.ee	 Kellogs K Special, 375 g Hind: 45.90 Meeldivalt õhulised ja krõbedad. Mõnusa mekiga, kuid mitte magusad, pigem nõks magedad. Sulavad suus ja ka piimas küllalt ruttu. Neil, kes ei armasta pehmeid helbeid, ei maksa söömisega liialt viivitada. Ilusa kuldse värvusega. Rimi Right Balance, 375 g Hind: 35.50 Küllaltki magusad! Seda ei eelistaks, kuid lapsi silmas pidades võib see isegi kasuks tulla. Pole eriti teralised. Head niisama vahepalaks näksida. Sobiks süüa ka maitsestamata jogurti või piimaga. Pehmenevad küll ruttu, kuid ei muutu liiga plögaks. Mr. Breakfast Fit Grain, 250 g Hind: 12.90 Näivad paksud ja on hamba all liiga kõvad, kuid siiski meeldivalt teralised. Maitselt pigem magusad, kindlasti mitte magedad. Kipuvad natuke hammaste vahele kinni jääma. Kes armastab pehmeid krõbinaid, peab neid päris kaua piimas leotama. Rainbow riisi-nisuhelbed, 500 g Hind: 38.90 Õhukesed väiksed liistakad. Meeldivalt krõmpsud. Välimus ja ka maitse meenutavad veidi maisihelbeid, kuid maisi koostises siiski pole. Maitselt täiesti magedad. Mõnus, et sulavad keele peal ruttu. Kuid piimas võiksid küll kauem krõbedad püsida. Hea teraviljahelbed, 250 g Hind: 11.50 Väikesed ja hästi õhukesed, isegi liiga pudid. Kummalise lõhnaga ja ega maitsegi ei paku erilisi elamusi. Teralisuses ei pea küll kahtlema, kuid kus ja kui kaua need terad enne seisnud on? Piim mõjub helvestele üsna ruttu, ehkki ei tee neid liiga pehmeks.