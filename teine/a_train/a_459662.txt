www.naisteleht.ee	 Kas leidub tooteid, mis nende piinad lõpetaks? Muidugi läheb mõte esimese hooga higipulkade raskekahurväe peale ehk neile deodorantidele ja antiperspirantidele, mis lubavad kaotada liigse higistamise ja higilõhna isegi sel juhul, kui kasutad neid vaid kord nädalas või isegi kord kuus! Dermatoloog Liina Tedremets Medicumist ütleb, et mõningate toodete, näiteks antiperspirant Maximi puhul, peab vett väide, et algul tuleb seda kasutada igal õhtul, hiljem paar korda nädalas ja seejärel piisab juba korrast kuus. Maxim sisaldab suures kontsentratsioonis ohutut, higinäärmete avasid sulgevat ja higistamist pärssivat alumiiniumkloriidi lahust. Kui seda nahale kanda, sulguvad higinäärmete avad järk-järgult ja seega kaob ka liighigistamine. N-ö tavalistel deodorantidel sellist toimet ei ole. Tedremetsa sõnul aetakse tihti segi terminid antiperspirant ja deodorant. Antiperspirant, selgitab arst, pärsib higistamist ning deodorant lihtsalt peidab higi lõhna. Ta soovitab higistamisprobleemi korral kasutada esmalt veidi leebema mõjuga deodorante ja kui need ei aita, alles siis proovida antiperspiranti. Miks nii? Tedremets toob võrdluseks peavalu: seda püütakse esialgu ju samuti nõrgemate ravimitega leevendada, aga kui neist pole abi, saab arstiga aru pidades mõne kangema ravimi retsepti. Rahvasuus levib kuuldus, et säärased pikaajaliselt mõjuvad higistamisvastased vahendid sulgevad nahapoorid ja võivad seega probleemi veelgi süvendada. «Ma ei leia, et antud tooted kuidagi halvemini mõjuksid või higistamist lõppkokkuvõttes rohkem soodustaks kui teised higistamisvastased vahendid,» on Tedremets nii oma kui ka kolleegide kogemuse najal veendunud. Loomulikult on siingi erandeid ja leidub inimesi, keda antiperspirant üldse ei aita või aitab ainult mõneks ajaks. Sel juhul tuleb spetsialistiga nõu pidada ja leida mõni muu viis. Küll ei tohiks tohtri meelest kellelegi üllatusena tulla, et higistamise vältimiseks ja vähendamiseks tuleb end iga päev pesta! Veel tasuks jälgida, et riided, sokid ja jalanõud oleksid naturaalsest materjalist, avarad ja laseksid õhku läbi. Olulised on ka mõõdukas füüsiline koormus, lõõgastumine ja tervislik toitumine. Higistamise vastu võib abi saada ka salveitoodetest, näiteks teedest, kapslitest, jalavannidest ja kreemidest. Nende kohta võib täpsemalt küsida apteegist. Triin Raestik Kasuta õigesti Liina Tedremets rõhutab, et ükskõik milline higistamisvastane toode valida, tuleb seda kasutada õigesti. See tähendab, et vahendit peab nahale kandma vastavalt pakendil toodud juhistele, mis enamasti kirjutavad ette, et toodet tuleb kasutada puhtal, pestud ja raseerimata nahal. Kuidas mõjusid? Et saada selgust, kas tugevatoimelised higistamisvastased tooted ka tõepoolest töötavad, valisime neist katsetamiseks välja kolm: antiperspirandi Maxim, deodorandi Lavilin ja higistamisvastase kreemi Lycia. Doktor Tedremetsa sõnul on leebemad neist higi lõhna tekkimist pärssivad Lavilin ja Lycia ning tugevam higistamist ennast takistav Maxim. Poedeodorantidest on apteegis müüdavad Lavilin ja Lycia puhtamad, neis on vähem allergiat ning ärritust tekitavaid komponente ja rohkem aktiivaineid. Meie katsejänes, kes järjepanu kõiki kolme toodet proovis, kirjeldab tulemusi nii! Antiperspirant Maxim Hind: 19.19 Toimis: Õrna ja allergiale alti nahaga inimesed peaksid ilmselt otsima mõne muu vahendi, et higiprobleemile lahendus leida. Esimestel kasutuskordadel oli tunne kaenla alla ikka üsna ebamugav. Tekkisid punased ja kihelevad jutid. Õnneks tulitamine kadus, kui olin vahendit pikemat aega tarvitanud. Samas võitluses «higilõhn ning märjad plekid rõivastel versus Maxim» võidab see vahend küll. Ja veel teatan rõõmuga, et õige on ka see rida pakendil, kus lubatakse, et kui mõnda aega on Maximi kasutatud paar korda nädalas, siis edaspidi piisab paarist korrast kuus – isegi siis on stressiolukorras julge tunne, kui mingil põhjusel tuleb käsi üle pea tõsta. Deodorant Lavilin Hind: 12.08 Lubab: Kehale tuleb kanda vahetult pärast duši all käimist õrnalt (mitte hõõrudes). Kasutada 1-2 korda nädalas. Toime kestab u 72 tundi ja säilib ka pärast kümblemist. Toimis: Tegin täpselt nii nagu juhendis kirjas. Lõhn on mõnus ja tagasihoidlik. Pakend hüüab välja 72 tundi «lõhnavabadust». Uskudes sellesse, pidasin kinni ka hügieenireeglitest ja lubasin enesele kümblusseansse. Ei oska öelda, kas see vähendas toote mõju, kuid paraku oli tulemuseks kõige enam kaks päeva ehk 48 tundi ilma higilõhnata. Lisaks hakkas kaenla­alune teisel päeval kleepuma – oli kohe tunda, kuidas see jäi naks ja naks kinni. Alguses oli naljakas, aga kaua sa ikka liimipulka mängida tahad. Toimis: Kreemi oli üsna ebameeldiv nahale määrida, sest see on väga paks. Teiseks, kuna tegemist pole tavapärase deodorandiga, mida iga naine on harjunud kasutama, vaid kreemiga, ei kujuta ette, kui palju seda nahale peaks hõõruma. Juhend ses osas ei aita. Panin siis mehiselt. Nii igaks juhuks. Tore oli see, et kreem on lõhnatu, aga muus osas pidin paraku pettuma. Juba teise päeva õhtupoolikul hoomasin, et ma pole enam nii lõhnavaba, kui lootsin.