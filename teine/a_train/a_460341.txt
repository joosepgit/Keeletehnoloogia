www.naisteleht.ee	 Jook: Must vein Vranac, Balkani peamine viinamarjasort, on Montenegros eriti levinud ja mõnikümmend pisikest veinimõisa toodavad punast veini just sellest. Jook on nii tumedat tooni, et kohalikud kutsuvad seda mustaks veiniks: crno vino. Seda on võimalik maitsta absoluutselt igas Montenegro söögikohas. Elamus: Paadisõit Skadari järvel Sveti Stefanist ja Budva randadest pooletunnise autosõidu kaugusel laiub Montenegrot Albaniast eraldav Skadari järv. Skadari rahvuspark, mis järve kaitseks loodud, on eriline paik, kus vesirooside vahel võib kohtuda nii pelikanide, haigrute, kloostrisaartelt kaldale asju ajama sõudvate munkade-nunnade kui linnuvaatlejatega. Kuidas kohale saab? Montenegro pealinnas Podgoricas ja rannikul Tivatis on lennujaamad, kuhu Eestist paraku küll väga mugav lennata ei ole. Lihtsam on minna Dubrovnikusse, kust ranniku turismielu keskusesse Budvasse võtab teekond auto või bussiga aega kuni kolm tundi. Väiksemates kohtades on rohkelt kodu-majutuse pakkujaid, kes teid bussijaama lähedalt ise üles leiavad, suuremates linnades pole enne või pärast juulit-augustit hotellitoa leidmine raske. Montenegro on eestlastele viisavaba.