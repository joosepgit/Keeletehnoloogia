www.bioneer.ee	 „Tallinna Botaanikaaed ei ole ühiskonnast ja selle liikmetest eraldiseisev asutus,“ ütles botaanikaaia direktor Karmen Kähr, „Meie eesmärk on tänasel tehnikasajandil inimeste ja looduse suhet parandada ning seeläbi ka ise asutusena areneda.“ Eelnevatel aastatel on sõprade seltsi liikmed saanud osa mitmetest ettevõtmistest, näiteks on külastatud üheskoos soodsatel tingimustel Lepaa Aiandusnäitust, Savonlinna ooperifestivali Soomes, erinevaid Eestimaa parke ning viidud läbi teabepäev “ Seenemetsa koos mükoloogiga“. „Sõprade seltsi liikmetel on võimalik kujundada botaanikaaia nägu ning arendada ka enda teadmisi, korraldades ja saades ise osa huvitavatest sündmustest, harivatest loengutest ning eksklusiivsetest ekskursioonidest,“ selgitas Kähr sõprade seltsi võimalusi. TBA Sõprade Selts asutati 1995. aastal eesmärgiga aidata kaasa TBA arengule ning botaaniliste, aianduslike ja looduskaitsealaste teadmiste levitamisele. Liikmete harimisel pööratakse muuhulgas tähelepanu sellele, kuidas arendada ilutaimede kasvatamist toas, koduaias, linna või asula pargis; kuidas säilitada ja kaitsta looduse suurepärast mitmekesisust ning kuidas luua tervislikku elukeskkonda.