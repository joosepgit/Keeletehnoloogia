arvamus.postimees.ee	 Marti Aavik: kapten Tenkeš ja susisev S Tallinna eelarverindelt kostab taas ärevaid signaale. Koolidel on põhjust karta, et linnavalitsus ei taga neile järgmisel aastal sedagi, mis sel aastal olnud. Esimesena kannatavad tugiteenused. REKLAAM Mis edasi saab? Kui lapselaps susistab s-i, siis soovitab vanaema tal vaadata Tallinna televisioonist kapten Tenkešit? On ju tema lemmikerakond logopeedide palgaraha oma propaganda peale ära raisanud. Tallinnas võimul oleva Keskerakonna programmist leiame hulga suurepäraseid lubadusi sotsiaalpedagoogide, lastepsühholoogide ja logopeedide süsteemsest tööst haridusasutustes ning nende tasustamisest. Keskerakond lubab toetada lastevanematele korraldatavaid koolitusi ja nõustamist laste õpiraskuste vältimiseks jne, jne, jne. Tegelikud poliitilised valikud kahjuks ei kinnita, et Keskerakond oma programmist kinni hoiaks. Tallinna linna ja suurt hulka maksumaksjate raha võetakse lihtsalt hüppelauana riigikogu valimisteks. Seletatakse, justkui polekski võimalust ja kohustust nende miljardite eest oma lubadusi täita. Mis on ja mis pole avaliku eelarve küsimus, on neil segi nagu Kört-Pärtli särk. Kõikvõimalikke veidrusi saab maksumaksja raha eest korraldada, aga alusasjadel lasteaedadest koolideni lastakse väriseda ja vinduda. Vanematel inimestel, kelle hulgas Keskerakonnal on siiani olnud tugev toetus, on lapselapsed. Vanaisad ja -emad ei ela vaakumis ning näevad ju samuti, kuidas erakond nende järeltulevasse põlve suhtub.