www.naisteleht.ee	 Imerulliga nooreks: Naistelehe toimetaja Kaire-Külli Kuldbek talus poolteist tundi «keskaegseid piinu», kuid nädal hiljem nägi kadestamisväärselt klaar välja.: F: Helin Loik Ilu nõuab ohvreid. Kuid kas sina oleksid ilu nimel nõus laskma oma näonaha auklikuks torkida nagu sõelapõhja? Kui teid häirivad juba pubekaeast jäänud aknearmid või vajab näonahk mõnel muul põhjusel tõhusat turgutust, siis võiksite proovida Microneedle-teraapiat. See hooldus on lihtne: kosmeetik «sõidab» üle su naha pisikesi teravaid nõelu täis tipitud rullikuga, mis tekitab lugematuid torkehaavu. Kuna nahk on kergelt vigastatud ja kogu vanast kihist lahti saanud, peab ta hakkama end parandama ja taastama. Uus nahk on pehmem ja kortsuvabam. Kuigi see kõlab üsna jubedalt, aitab seesugune «augustamine» tõepoolest päris mitme kosmeetilise hädaga toime tulla, kinnitab Microneedle-rullikuid maale toova DBB Grupi esindaja Kaja Duvgard. Peale kõikvõimalike armide ja kortsude silumise aitab see vähendada ka vanusest tingitud või päikesekahjustuse tagajärjel tekkinud pigmendilaike. Kusjuures, selle nn mikronõelumisega ei saa siledaks ainult naerukurrud, vaid ka päris sügavad kortsud-vaod, lubab Kaja. Microneedle-teraapiat võivad lasta endale teha iga nahatüübiga inimesed. Kui kristalselt aus olla, pole Microneedle-teraapia tavapärane näohooldus, mille ajal võib silma mõnusalt looja lasta — selle eest hoiatab Kaja kohe eraldi. Igaüks taipab, et pigem võib naha töötlemine nõeltega olla ebamugav või suisa valus, oleneb inimesest. Kuid nagu ütles meie katsealune, on valu väljakannatatav ja mööduv.