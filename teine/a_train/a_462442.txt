www.naisteleht.ee	 Täielik seesmine kannapööre Juuksepikendused kasvavad välja ning meik ja riided ei mängi päeva lõpuks mingit rolli, kui inimene nende all on endise mõtteviisiga, usub Kariina. Seetõttu pöörduvadki paljud pärast selliseid eksperimente tagasi vanade elukommete juurde või lasevad end uuesti käest. Aga mitte tema! «Mind aitasid kõige rohkem saate psühholoog Carmen Norlan ja treener Jaana Jenson. Nendega suhtlen aktiivselt praeguseni,» jutustab Kariina. Psühholoog Carmen tõi Kariina ellu veel teise, tõelise kannapöörde. Nimelt võttis ta neiu pärast saadet terveks suveks enda juurde ilukirurgiakliinikusse Christinas Clinic assistendina tööle. Kariinat paelus meditsiin sedavõrd, et ta otsustas samast sügisest Tartu Tervishoiu Kõrgkooli minna ja medõeks õppida. Nüüd on ta meditsiinikoolis jõudnud juba kolmandale kursusele ega ole seda otsust hetkekski kahetsenud. Psühholoogist ja ülemusest Carmenist ning Kariinast said head sõbrannad, ühiselt võeti ette pikki jalutuskäike mööda linna, külastati poode ja vesteldi. «Ilma temata oleks mu elu tunduvalt teine,» õhkab Kariina tänulikult. Enne saadet määratles Kariina end ebamäärase kujuna, intensiivseid muutusi täis eksperiment ei tekitanud temas samuti päris õiget tunnet. Seetõttu ei hakanudki ta pärast saadet massiliselt seelikuid ja muid naistevidinaid kokku ostma, vaid püüdis rahulikult oma uue minaga kohaneda. «Olin peale saadet tegelikult ikka võlts­inimene,» tõdeb Kariina ja lisab, et omajagu survet avaldas ka kõigi kõrgendatud ootus näha temas kolme kuuga totaalselt muutunud inimest. «Sellised muutused tulevad seestpoolt ja tasapisi,» sõnab Kariina, olles siiski veendunud, et just saade «Julge muutuda» andis talle tõuke õiges suunas. Ja kui temalt jälle seelikute ja kontsakingade kohta küsitakse, siis ei jää ta vastust võlgu: «Aga kus on sinu seelik ja kontsad? Sa oled ju ka naine!» Eesti mees otsib tibi Uus naiselik Kariina ei jäänud vastassool märkamata. «Sain meesterahvastelt palju tähelepanu ja see oli minu jaoks midagi uut,» meenutab Kariina. 174sentimeetrine naine tunnistab, et sõudmistrenn on vorminud tema keha veidi jõulisemaks kui naistel tavaliselt ja seetõttu eelistab ta enda kõrval näha suurt mees, kes laseks tal end tunda naisena. Kariina on ka kogenud, et välismaa meestega on tal klappi leida lihtsam. «Eesti mees hindab naist väga pealiskaudselt välimuse järgi ja kui soovitud mõõtmetesse ei mahu, siis ei ole ka huvi,» tõdeb Kariina. Epp Reinmets