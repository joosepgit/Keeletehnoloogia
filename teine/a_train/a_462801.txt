www.naisteleht.ee	 «See tõbi ei tapa, kuid elada ka ei lase!» Miks valis Jõhvi mees Ahti ühel banketil Siiri Oviiriga kokkulöömiseks valge ja mitte punase veini pokaali? Aga sellepärast, et toonane sotsiaalminister kandis heledat kostüümi, kuid Parkinsoni tõbe põdeval inimesel käsi väriseb. Kaksteist aastat tagasi tekkis Ahtil (56) söögilauas noa ja kahvli käsitsemisel raskusi, sest värisema kippunud vasak käsi keeldus koostööst. Ei saanud ka muidu kiire kõnniga mees enam paigalt minema. «See on, nagu üritaksid, käsipidur peal, autoga liikuma hakata,» kirjeldab Ahti muutusi, mida ta toona ei mõistnud. Ja kui «käsipidur» lõpuks järele andis, pääses täismees edasi vaid tibusammudega. «Olin nagu lapseootel kooliplika, kes saab küll aru, et midagi on juhtunud, aga mis täpselt, seda ei tea.» Kuna kodulinna neuroloogi kirjutatud rahustitest polnud kasu, jõudis mees läbivaatusele Mustamäe haiglasse kadunud professor Zuppingu kabinetti. «Ei siin ole midagi uurida – Parkinsoni tõbi,» kostnud arst ja öelnud lohutuseks: «See tõbi ei tapa, kuid elada ka ei lase.» Sõbralikud "eksid" Pikk sile mees, kes pealegi tantsupõrandal kerge jalaga, maalis silme ette kirikuväravas moondunud jäsemetega almust anuva inimvare kui enda tuleviku ning langes depressiooni, mis Parkinsoni-haigeid kummitab. «Ma ei tahtnud kedagi näha ning keeldusin välja minemast – teatrisse, pereklubisse, kuskile ei tahtnud minna,» meenutab Ahti, tunnistades kohe, et abikaasa Anne elu polnud tema kapriiside pärast kerge. «Tuttavad kohtlesid mind kui leinajat, kellele osatakse vaid kaasa tunda. See mulle hinge ei mahtunud, kuna ma niigi häbenesin ennast.» Abielu jooksis karile ja seni linnas pastakaga leiba teeninud Ahti jooksis inimeste eest metsatöödele pakku. «Seal polnud probleemidele aega mõelda – seal vaatasid, et puu kaela ei kukuks.» Kodulinna naasis Ahti uue noorikuga. «Kuna Mari polnud mind enne haigust näinud, võttis ta mind sellisena nagu ma olin, ja see sobis talle,» nendib Ahti, kelle sõnul saavad tema praegune ja endine abikaasa omavahel hästi läbi. «Ega sellepärast pea veel nugadega vehkima ja laimukirju teineteise kohta kirjutama, et lahku läksime,» leiab Ahti, kel suhted eksabikaasaga samuti laitmatud. Mari (35) peab Parkinsoni tõbe intelligentsete inimeste haiguseks, kes teisi lõputu kurtmisega ei piina. «Ühtegi paadialust pole mina selles seltskonnas veel kohanud,» nendib Mari, kes on mehe kõrval ka saatusekaaslaste kokkutulekutel. Ahti sõnul on Parkinsoni tõbi joomise mõttes hea haigus, sest juua võib, aga enam ei taha. Suure õllesõbrana ei tunne ta isegi end aeg-ajalt ära, kui avamata pudel mitmeks päevaks kappi ununeb: «Teed selle siis lõpuks lahti ja jood, ise mõtled – milleks, sest maitset pole mingisugust.» On- ja off-süsteem Parkinsoni-haigete elu kulgeb on-off-süsteemis. Linnas kiirel sammul tõttavat Ahtit kohates on raske uskuda, et off -perioodil ta seda teha ei saa. «Üks ja teine on mulle öelnud, et sinul, Ahti, pole me küll mingit liikumisprobleemi näinud. Ei saagi näha, sest siis ma ju ei liigu,» naerab Ahti. Kui mehel on tervisega kõik korras, on Mari sõnul tal tükk tegu, et abikaasal sabas püsida. «Kui on aga kehv periood, siis pean mina selja taha vaatama, et kas ta ikka tuleb.» Tänu Mariga koos elatud ligi kümnele aastale on Ahti mõttemaailma tekkinud taas mõiste «meie». «Enne seda oli vaid «mina» ja «minu haigus»,» tunnistab Ahti, kes vara ärgates majas kõik tuled põlema pani ja raadio üürgama lülitas. Varakult tõuse ta endistviisi, sest hommikul kell neli on uni kadunud, kuid teeb seda nüüd nii vaikselt, et Mari kaasa kõrvalt kadumist ei märkagi. «Ma ütlesin talle, et toimeta hommikul palju tahad, aga tee seda kümme sentimeetrit põrandast kõrgemal astudes,» muigab Mari. Tööotsimise okkaline rada Kodulinna tagasi tulnud, hakkas Ahti tööd otsima, kuid tulutult. «Lõpuks mind enam ei huvitanudki, kas öeldakse ära või ei, sest niikuinii öeldi ei,» meenutab Ahti. «Mind huvitas ainult see, kuidas nad seda ütlevad.» Tööst ära öeldi talle igat moodi, ka pikema jututa ja otse: «Ei hakka mina sandiga jamama.» Mullu veebruaris sai Ahti ametisse puuetega inimeste päevakeskusse tegevusjuhendajana. Nii ta nüüd oma ratastoolis hoolealuseid postkontorisse ja politseisse, kodakondus- ja migratsiooniametisse ning vallavalitsusse sõidutabki. Ja kui mõni tuttav järgmisel päeval imestab, et mis hullukarjaga sa, Ahti, ringi jooksid, nendib tegevusjuhendaja lõbusalt: «Me õppisime elu.» Põhjus, miks Ahti end häbenedes tookord metsa jooksis, peitub tema arvates selles, et mees tahab alati midagi rohkemat olla: ta pigem valetab endale, kui tunnistab oma nõrkust. «Aga muud ei jää üle, kui tuleb ennast ise paika panna,» märgib mees, tuues näiteks oma kaasa, kes ei salli söögitegemist ja õmblemist, kuid töötab kokana ning kodus vuristab mitmel õmblusmasinal. Kuidas käib enda paikapanemine? «Ennast annab ju sundida igasuguseid asju tegema, isegi kalamaksaõli jooma!» muigab Ahti, teadmata sellest hullemat. Tiia Linnard *** Mis on Parkinsoni tõbi? Parkinsoni tõbi on aju musttuuma närvijätkete kahjustus, mille avaldumise sümptomiteks on värin, lihasjäikus, liigutuste aeglustumine, püstipüsimise häired. Haigust põdeval inimesel väheneb näo ilmekus ja silmade pilgutamine, kõne võib olla monotoonne. Haigus algab hiilivalt, selle tekkepõhjused on suuresti teadmata, haiguse avaldumisel peetakse määravaks keskkonnategureid, lisaks ka geneetilist soodumust.