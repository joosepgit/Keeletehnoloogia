www.naisteleht.ee	 «Nii palju on pisiasju, millest lapsega koos olles rõõmu tunnen,» ütleb Sille õrnalt Mailit hoides.: Foto: Vadim Vlassov. Sille on kena sihvakas 15aastane tütarlaps – muidu nagu temavanused ikka, kuid erinev enamikust selle poolest, et on kolmekuuse Maili ema. Oma 19aastase elukaaslase ja tütre isaga on Sille koos olnud üle kahe aasta. «Planeeritud see laps muidugi ei olnud – kõik tuli üldse kuidagi väga äkki,» pihib Sille. «Rasestusvastaseid vahendeid me tõesti ei kasutanud, olime seni tavalise päevade lugemise meetodiga hakkama saanud.» Rasedus nagu pitsamürgistus? Kord oli Sillel enesetunne hästi paha ja ta arvas, et see on pitsast, mida oli söönud. Neiu läks arsti juurde, kes arvas samuti, et tõenäoliselt on tegu toidumürgistusega. Sille otsustas, et seda pitsat ta enam ei söö. Kui aga enesetunne ei paranenud, pöördus ta uuesti arsti poole. «Käisin Tõstamaal koolis ja sealne arst arvas, et mul on põiepõletik,» meenutab Sille. «Ka Pärnu tohtrid panid sama diagnoosi, isegi naistearsti juurde saadeti mind põiepõletikuga. Seal aga tuli välja: «Oi, te olete ju rase!»» Selleks ajaks oli beebiootus jõudnud juba viienda kuuni ja rasedust katkestada polnud enam kuidagi võimalik, kuigi tagantjärele arvab Sille, et ta oleks seda varianti kindlasti kaalunud. «Kohe pakuti, et kas ma ei tahaks last ära anda – aga kuidas sa annad oma lapse ära!» imestab Sille. «Elukaaslane läks tööle, võtsime korteri ja tulime siia elama. Alguses sai ta uudist kuuldes loomulikult paraja šoki, aga hiljem leppis sellega ja nüüd on tütre üle õnnelik.» Hingehaavad sünnitusmajast Sünnitusest räägitakse hulle lugusid, Sille meelest aga on sünnitusvalud tunduvalt raskemad kui sünnitus ise. «Minul kestsid valud 26 tundi, pärast seda läks kõik juba lihtsalt. Kuigi mul oli päris suur verekaotus ja ma minestasin pärast sünnitust ära,» räägib Sille. «Tore oli see, et mu elukaaslane oli sünnituse juures, tema lõikas ka nabanööri läbi. Aga raske oli ka – seetõttu, et arstid käitusid minuga väga ülbelt.» Raseduse tõttu jäi Sillel pooleli seitsmes klass. «Sügisel lähen kindlasti edasi õppima, sest siis on laps juba suurem,» räägib Sille. «Kavatseme korraldada nii, et kui elukaaslane töölt tuleb, siis vaatab tema last seni, kuni mina koolis olen.» Täiskasvanust koolilapseks ja tagasi «Lapse kasvatamine on ikka täiskohaga töö,» ohkab Sille ja lisab muiates, et vahelduse mõttes ta lausa ootab kooliminekut. «Raseduse ajal veidi kartsin teiste juttude põhjal seda lapse kasvatamist ja arvasingi, et ta jonnib ja karjub kogu aeg ning ma ei saa temaga hakkama, aga tegelikult pole üldse hull, Maili on hea ja rahulik laps,» räägib Sille. «Ei ole ju vahet, kas sünnitad 15- või 20aastaselt – ühtmoodi tuleb last kasvatada ja hakkama saada.» Sille lohutab end mõttega, et tublisid noori emmesid on küllalt, nii et see pole mingi maailmalõpp. Samas on ta eakaaslastest ühe kogemuse võrra targem ja elukogenum: «Tuleb ikka mõelda sellele, et kool jääb pooleli ja võimalusi ei ole tegelikult ka nii palju kui vanemast peast,» selgitab Sille. «Kui mul oleks valida olnud, oleksin lapse veidi kaugemasse tulevikku planeerinud.»