www.naisteleht.ee	 Muidu ehk lurrina tunduva poeseljanka saab tummisemaks-maitsekamaks teha mitut moodi, näiteks võib sellele lisada eilse prae jääke, ketšupit või sidrunimahla. Aga õige seljankasõber keedab supi ikka ise algusest lõpuni valmis, kasutamata mugavaid supipõhjasid. Naisteleht võttis ette ja testis seitset purgiseljankat – perenainegi võib ju vahel laisk olla. Valik on tõenäoliselt suurem kui need seitse: jääb mulje, nagu oleks iga endast lugu pidav supitootja oma seljankaretsepti välja mõelnud. Torka enne söömist seljankapotti sidruniviil või lisa keetmisel veidi sidrunimahla. Ratasteks lõigatud oliivid muudavad supi soolasust. Ketšupit lisades muutub supp tummisemaks. Head maitset annab supile juurde ka sorts marineeritud kurgi vedelikku. Viinerite asemel võid supile lisada eilse prae jääke. Kui ihkad uusi maitsekogemusi, söö seljankat hapukoore asemel hoopis keedetud munaga. Eilne seljanka on veel parem kui äsjakeedetud. *** Supilinna klassikaline seljanka - 28 p, NAISTELEHE LEMMIK! 27.90 kr 530 g (toiteväärtus 129 kcal / 100 g) Vot see on üks õige välimuse ja maitsega seljanka. Pipart näeb juba peale vaadates ja maitse ei valmista ka pettumust. Liha ja vorsti on – seega meestele kõlbab ilusti. Toit väärib oma nime – ehtne klassikaline seljanka. Törts sidrunit sisse ja viib keele alla. Kõige parem! Salvesti seljanka - 20 p 33.80 kr 530 g (toiteväärtus 88 kcal / 100 g) Kaunis ketšupine maitse, ei ole seda õiget seljanka piprasust ja krehvti. Kurki ja muid vajalikke seljanka koostisosi on päris palju. Tundub, et liha on sees päris ilusti, aga üldiselt kipub maitse natuke lahjaks jääma. Sibulat tahaks rohkem, muidu söödav supp. Õhtusöögiks perele paras. Maahärra seljanka - 18 p 32.50 kr 530 g (toiteväärtus 96 kcal / 100 g) Plögane supp, ei ole konkreetseid kurgi-, liha- ega muid tükke. Kurgi maitse käib üle. Järelmaitse on mõnusalt vürtsine, aga liiga püreene konsistents rikub maitseelamuse ära. Maakera Saraatovi seljanka - 14 p Seenemaitse on juures, kuigi purgi peal pole märkigi sellest, et supis peaksid seened olema. Huvitava, iseäraliku maitsega. Kõik, mis seljanka sees peab olema, on selles olemas. Välimus on ka täitsa ilus. Harju keskmine, ei midagi erilist. Vürtsi ka nagu pole. Salvesti kodune seljanka - 12 p 27.20 kr 530 g (toiteväärtus 112,5 kcal / 100 g) Kartulit on paista, aga see seljanka sisse ei kõlba – kuidas tootjad ei mõista? Mingi keemiline maitse on juures, selline mõrkjas ja kaunis ebameeldiv. Tõeliselt halb kõrvalmaitse, mida on esimesest lusikatäiest tunda. Pekitükid ei meeldi sugugi. Hernesupi maitsega. Felixi seljanka - 11 p 31.90 kr 530 g (109,8 kcal / 100 g) Hästi pehme, peaaegu nagu püreesupp – ja see pole hea, seljankas peaks ikka tükke tunda olema. Liiga ketšupine. Kus on siin suitsuvorst? Liha on klompis purgi põhjas, nii et kui teha poole purgi kaupa, jääd esimeses laaris lihast ilma. Supper seljanka - 10 p 18.90 kr 530 g (toiteväärtus 112 kcal / 100 g) See on ju kartulisupp! Mis ajast pannakse seljanka sisse kartulit?! Kartul teeb kogu supi väga jahuseks. Halb, ei ole sellel supil ei tegu ega nägu. Absoluutselt soolatu, pipratu ja vürtsitu – see tähendab maitsetu.