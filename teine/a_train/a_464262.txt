www.naisteleht.ee	 Taarka Taarka Osades Inga Salurand, Siiri Sisask, Marje Metsur, Riina Maidre, Mikko Nousiainen, Tõnu Oja, Kaarel Oja, Helena Merzin, Liina Tennosaar, Peeter Oja jt Lavastanud Ain Mäeots 1 tundi 34 minutit Seto lauluemast Hilana Taarkast (1856–1933) rääkiv film esilinastus ajal, mil Eesti suur naaber ründas üht teist väikest riiki. Kahtlemata annab see filmile lisatähenduse: mõtleme ja mõistame kõik, kui magus on elada vaba inimesena vabal maal. Setomaa aga on alati olnud omamoodi puhver Eesti ja Venemaa vahel. Sügavalt Setomaa ja seto kultuuriga seotu kõrval kõlavad filmis ka universaalsed elutõed: olgu koht ja aeg milline tahes, arg ja otsustusvõimetu mees suudab ikka naise elu ära rikkuda ning geniaalsed loojad ei kipu eraelus eriti õnnelikud olema. Tegu on ilmselt filmiga, mille üle veel palju vaieldakse, aga kindlasti pole «Taarka» linatükk, mis liiguks kiiresti kasti «Halvad Eesti filmid» ja piinlikkustundega unustatakse. Filmist saadud emotsioone on keeruline üheseks arvamuseks formuleerida. Jah, on ülihea, et setodel on nüüd päris oma film, iseasi on see, kui OMA see filmiseto nüüd setodele tundub. Ülepaisutatult rõhutatud (eetri)joomine on tühitähi selle kõrval, kuidas seto keelt väänatakse. Arusaadav, et Eestis pole võtta terve filmi jagu puhast seto keelt kõnelevaid näitlejaid, aga kui filmis kõlab nii vale keel, et isegi seto peab arusaamiseks subtiitreid lugema, on midagi natuke valesti.