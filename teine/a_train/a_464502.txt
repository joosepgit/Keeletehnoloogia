www.bioneer.ee	 Villaste sokkide nõelumine on väga lihtne viis jalasoojendajate eluea pikendamiseks ja keskkonnahoidlikuks käitumiseks. Kuidas sokiaukudest kiiresti ka jalasõbralikult vabaneda, sellest kirjutab Bioneeri vabatahtlik Pille Lipp. Mida läheb vaja? Katkist sokki Sokiga samast materjalist ja sama värviga lõnga, kui soovite, et paranduskoht välja ei paistaks Torgake see käsi, millega te ei kirjuta, soki sisse. Sokk peab olema parandamise hetkel õiget pidi. Asetage käsi nii, et soki auk jääb pöidla ja nimetissõrme vahele. Soki nõelumisel pole vaja teha lõnga otsa sõlme, vaid lõng nõelutakse traagelpistega mõne sentimeetri ulatuses soki sisse. Kui teha sõlm, siis see hakkaks jala all hõõruma ja nõelutud sokki poleks võimalik enam kanda. Parandamist alustage soki august umbes sentimeetri kauguselt, sest päris augu serv võib olla pude või kulunud. Augu parandamist alustage tervelt pinnalt umbes poole sentimeetriste traagelpistetega mööda soki silmarida ülevalt alla ja tagasi. Augu kohal laske lõngal olla augu pikkusega, ärge tõmmake auku kokku, ega ka venitage seda suuremaks. Traageldage tihedalt, üks lõng ühe silmarea kohta. Mida ühtlasemalt ülevalt-alla lõngad jooksevad, seda mugavama paranduse saate. Pärast augu katmist lõngaga, jätkake nõelumist ka tervel soki pinnal, vähemalt mõne silmarea ulatuses. Kui alustasite soki parandamist august sentimeetri kauguselt, siis tuleb sama kaugel ka lõpetada. Järgmiseks korratakse nõelumist risti suunas. Kui enne tuli liikuda traagelpistetega ülevalt alla ja tagasi, siis nüüd korratakse tegevust paremalt vasakule ja tagasi. Augu kohas tuleb lõngu põimida, tõstes nõelale iga teise lõnga. Järgmise reaga võetakse nõelale need lõngad, mis eelmisel korral nõelale tõstmata jäid. Tervel pinnal tuleb ka seda pidi augu servast vähemalt sentimeetri jagu edasi nõeluda. Pärast nõelumist sõlme ei tehta, vaid peidetakse traagelpistetega lõnga lõpp soki sisse.