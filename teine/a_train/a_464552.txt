www.naisteleht.ee	 Markus proovib, kuidas aitab nohust lahti saada inhalaator. Väga põnev ju!: F: Helin Loik Naisteleht soovitab nohukollidega otsustavalt võitlusse asuda. Selleks aga ei pea haarama esimeste ettejuhtuvate tablettide järele – apteekides-poodides lahtiste silmadega ringi käies leiad palju looduslikumaid vahendeid. Kui Looduspere juhataja Pille-Riin Özmen elas Saksamaal, soovitas tema sealne perearst katsetada Naturguti ninaloputuskannu. Naine proovis ja sai abi. «Ninaloputuskannu abil saab paari päevaga nohust lahti ja tüsistusi ei teki. Lõõrid vabastab see paremini kui ükski pihusti,» kinnitab Pille-Riin rahulolevalt. Ta fännab seda toodet siiamaani. Lisaks ninna pihustatavaile vahenditele leiab müügilettidelt ka nohupulkasid ja rullikuid, salve ja õlisid. Naistelehe kentsakate, kuid väga tõhusate leidude hulka kuuluvad ka soolapiibud ja inhalaatorid. Viimased on seni popid olnud soomlaste seas. Eestlastele on need veel pisut tundmatud ja mis seal salata, ka soolase hinnaga. Tasapisi aga on inhalaatorite kasulikkust siinmailgi teadvustama hakatud – vaatamata sellele, et aparaatide hinnad algavad 700 kroonist, soetatakse neid üha enam. Ja põhjust on selleks küllaga. On ju hoopis mõnusam diivanil iseendale või beebile hingamismask pähe tõmmata ja tõbe auruga välja ajada kui saunalina üle pea kuuma veepoti kohal tsirkust teha, kartes sealjuures, et äkki lükkad poti ümber või kõrvetad enda või lapse liiga kuumaks läinud auruga ära. Triin Raestik Millised imevahendid aitavad? Hanerasvasalv. Mis ime läbi hanerasv toimib, ei tea täpselt tohtridki, kuid ometi see toimib. Nii et nohus ja külmetuses vaevleja rinnaesisele ja talla alla tasub seda igal juhul määrida. NB! Kui vanasti kästi hanerasva tarvitada soojalt, siis tänapäeva teadjainimesed väidavad, et rasva kuumutama ei pea. Hind: 69.00. Looduspere Radicula vannilisand nohu ajal. Sobib kasutamiseks beebidele ja ka täiskasvanutele. Vala väike törts lisandit sooja vannivette ning sulpsa vanni mõnulema või lase lapsel vees pladistades mahedaid eeterlikke õlisid sisse hingata. Need aitavad nohust lahti saada ja avavad hingamisteed. Toodet on soovitatav kasutada vahetult enne magamaminekut. NB! Juukseid ei tohi märjaks teha! Pärast vanni kuivata end kiiresti ning poe teki alla tuttu. Hind: 129.00. Looduspere Naturguti ninaloputuskann ja soolapakikesed. Puista üks soolapakend kannu tühjaks, lisa 200 milliliitrit leiget vett ja loksuta pisut, et sool lahustuks. Nii valmib nina loputamise tarvis isotooniline lahus, mille naatriumkloriidi sisaldus vastab pisaravees ning veres olevale ega ärrita nina limaskesti. Üldjuhul piisab ühest loputamisest päevas, kuid vajadusel (nt põsekoopapõletiku puhul) võib nina puhastada ka kaks korda. Hind: 185.00. Looduspere Eukawohl Roll-on. Rullikuid on harjutud kasutama pigem võitluses higilõhnaga, kuid ennäe imet – nüüd saab sarnasega ka nohu vastu astuda! Eukalüpti, lavendlit ja tüümiani sisaldavat eeterlikku õli tuleb kanda kaelale, meelekohtadele, laubale, nina alla või rinnale. See mõjub hingamisteedele värskendavalt ja üldiselt organismi rahustavalt. See võib leevendada ka peavalu! Hind: 165.00. Kauplus And Nohupulk. Kas olete pisikese pulgaga nohu vastu sõtta tõtanud? Naistelehe seltskond seni polnud. Katsetasime järele. Pulka on hea lihtne kaasas kanda ning kui hingata ei saa, piisab vaid sellest, kui pulgake korraks nosplisse pista ja paar korda lõhna sisse tõmmata, et lõõrid taas lahti pääseksid. Ei mingit möllamist tilkuvate või survega ninna lendavate rohtudega. NB! Alla 6aastastele ei soovitata! Hind: 19.60. Viru Platsi Apteek Elevandikujuline soolapiip lastele. Mõjub nagu tavaline soolapiip, aga lastel on ju elevandikujulisest piibust palju lõbusam tervist ammutada. Hind: 700.00. Viru Platsi Apteek Draakonisalv. Selle Soome ravimtaimedest salvi valmistamisel on kasutatud teadmisi Hiina rahvameditsiinist. Võide lõhn on küll tugev ja võtab nina lahti, kuid ei mõju liialt pealetükkivana. Lisaks nohule võib selle salviga ravida ka pinges turja-, õla- ja alaseljalihaseid ning valutavaid liigeseid – mitu kärbest ühe hoobiga! Hind: 150.00. Kauplus And Inhalaator Projet. Inhalaatorid puhuvad välja auru, mis on ammutuntud tõhus tatise nina hirm. Auru saab hingata nii läbi maski kui lihtsalt inhalaatori juures istudes. Kes peab tohterdama ravi vastu tõrkuvat last, saab ta üle kavaldada, andes talle inhalaatoriauru unenägude nägemise ajal. Odavamate ja kallimate inhalaatorite vahe on see, et lihtsamad teevad pisut rohkem müra, UH-masinad vaid surisevad õrnalt. Hind: 1700.00. Müügil apteekides Soolapiip täiskasvanuile. Läbi soolapiibu keraamilise filtri hingates mõjuvad soolakristallid niiske õhuga kokku puutudes hästi kogu hingamissüsteemile. Sool vähendab hingamisteede limaskestade turseid: aevastaja lõpetab turtsumise, kinnine nina läheb lahti, nohu väheneb või kaob. Soolapiibu popsutamine iga päev mõni minut aitab vähendada hingamisteedega seotud allergiaid, astmat, bronhiiti. Soola toimel muutub röga kergemini väljaköhitavaks, hingeldus väheneb või kaob. Sool tapab limaskestadel olevad bakterid ja seened ning tugevdab immuunsüsteemi. Soolapiibus olevast toimeainest jätkub viieks aastaks. Seadet on soovitatav kasutada 15–25 minutit päevas, tulemus on kõige parem, kui seda kasutada pidevalt, mitte hooajati. Hind: 624.00. Viru Platsi Apteek Kommentaarid