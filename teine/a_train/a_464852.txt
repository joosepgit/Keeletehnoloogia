www.naisteleht.ee	 Õega ikka parem kui ilma Kolmest sarja-õest keskmisel, Maril ehk Elisabet Tammel, on ka päriselt õde — Katariina on Elisabetist vanem ja töötab arstina. «Oma õeks pean ka onutütart Juuli Lille,» lisab Elisabet. Näitlejanna meelest on ikka väga vahva, kui sul on õde. «Alati on parem see, et sul on õde, kui et teda pole. Veri on ju paksem kui vesi. Pere ja õed-vennad ongi selleks, et kui sul on raske, siis püütakse sind kinni,» mõtiskleb ta. Elisabet mäletab selgelt, kuidas Katariina astus lapsepõlves tema kaitseks poistekarjale vastu. «Ma mängisin Mustamäel õues ja poisid tulid mind kiusama. Mu õde teatas neile, et jätke järele, meie ema on näitleja, ja kui te järele ei jäta, siis kutsun ma ema õue! See kõlas umbes samamoodi, nagu «kutsun politsei»! Poisid tõmbasid kohe tagasi,» naerab Elisabet. Elisabetil endal on kaks last, kuuene Nora ja varsti kaheseks saav Felix. Enesekriitiliselt hindab ta end emana kurjemaks, kui oli tema ema. «Minu ema ütleb ikka, et ära praga oma lastega nii palju,» räägib Elisabet avameelselt. Tema vanemad, näitlejad Mari Lill ja Tõnu Tamm, andsid oma tütardele piisavalt vabadust ning Elisabet peab seda väga tähtsaks, kuid enda lapsi ei suuda ta kuidagi «vabaks» lasta. «Meeski ütleb mulle, et anna lastele ruumi. Aga mina tahan, et lapsed käiksid joone peal, sööksid ilusti noa ja kahvliga, teretaksid ja tänaksid,» muigab Elisabet. Võib rahus tööle minna Elisabeti ei häiri, et nüüd, mil ta taas tööellu sukeldub ning end teatri ja teletööde vahel jagab — ning seda enamasti õhtuti ja nädalavahtustel —, ei saa ta oma lastele unejuttu lugeda. Päevad on ju endiselt enamasti pere päralt! «Minu abikaasa (Ardo Reinsalu — toim) ei ole näitleja, seetõttu on meil hea lapsehoidmist jagada. Hoopis raskem oleks lapse juurest tavapärasele päevatööle tagasi minna,» arvab Elisabet ja tänab õnne, et kumbki tema lastest ei ripu tal ka nuttes kaelas, kui lahkumishetk käes. «Nad on hoitud, ma saan rahus minna ning isa saab siis ka rahulikult lastega koos olla. Lastele on oluline olla koos isaga — eriti tänapäeval, kui aega on vähe ja tihti hoiavad emad alateadlikult või teadlikult mehi laste kasvatamisest eemal. Justnagu meie uues seriaalis, kus ema kasvatab üksi kolme tütart, kellel kõigil on erinevad isad, keda tüdrukud ise kunagi näinud pole,» toob Elisabet oma uue huvitava töö ja elu vahelise seose. Elisabetile on selle seriaali tegemine põnev veel seetõttu, et see viib ta tagasi 80ndatesse — aega, mil ta ise oli laps. «Minu lapsepõlv oli õnnelik. Aga kuidas tänapäeva lastel on? Ei tea, nad ju ei ütle midagi,» jääb Elisabet mõttesse. Siiski on ta selles päris kindel, et tema tütar ja poeg on õnnelikud. Näitleja lapsed peavad tihti leppima paratamatusega, et isa või ema on pidevalt teleekraanil. Samamoodi on see ka Elisabeti peres. Kui «Ohtlikku lendu» esmakordselt näidati, siis Felixit veel polnud, Noral aga vägivaldset ja püstolikõmmutamist tulvil sarja vaadata ei lubatud. Seda enam et tüdruk võttis kõike, mis emaga teleekraanil juhtus, väga südamesse. «Ma olin väga üllatunud, kui mulle tulid tänaval vastu kolme-nelja-aastased lapsed ja teatasid, et nägid mind seal sarjas,» meenutab Elisabet. See-eest uue sarja vaatamist ta oma lastel ära ei keela. «Seal pole vägivalda, kõik on hoopis väga inimlik,» põhjendab ta. Kirss soovis ilu «Pilvede all» tuleb samade tegijate käe alt, kust kuulsad «Kelgukoeradki». Produtsent Toomas Kirss pole jäänud eduka krimisarja loorberitele puhkama. «Indrek Sammul, kes meil ka «Pilvede all» mängib, saatis mulle SMSi, et pole veel nii head stsenaariumit enne lugenud,» teatab Kirss uhkelt. Seriaali skripti autoriks on «Kelgukoertega» tuntuks saanud salapärane Eleonora Berg. Tegelikult on väikeses Eestis Toomase arvates kehv seriaali teha, sest näitlejaid on üsna vähe, mistõttu liiguvad samad näod mööda erinevaid telekanaleid ja sarju. «Mina tahtsin, et «Pilvede all» oleks uued näod,» ütleb Kirss. Elisabetki on televaatajatele «Ohtliku lennu» naisuurija Ritana tuttav, aga sellest on juba neli aastat möödas. Inga ja Liis on täiesti värsked «näod», kel kogemustepagasis vaid väikesed sutsakad teleekraanil. «Ja nad kõik on väga ilusad — just sellised, nagu ma tahtsin!» kiidab Kirss. Kaire-Külli Kuldbek Seriaaliõed on ka pärisõed! Kõnekas seik on, et «Pilvede all» vanemat õde Piretit mängiv Inga Allik ja noorimat Kertut kehastav Liis Haab on ka tegelikult poolõed! Ise said nad sellest teada alles algkooliplikadena. «Meie ühine isa tuli mulle Tallinnasse kooli järele ja autos istus veel tüdrukuid – Liis ka,» meenutab Inga, kes on kasvanud isast lahus, aga nende suhted on olnud alati head. «Isa elab Jõhvis ja mina Tartus. Just ükspäev tuli ta rattaga mu etendust vaatama.» Ingal on väga hea meel, et ta mängib sarjas koos õega, sest nad pole saanud väga palju aega koos veeta ega üksteist tundma õppida – ühine töö annab sellekski hea võimaluse. Ka Liis on rõõmus: «Ma olen juba ammu tahtnud Ingaga koos mängida!» Tegelikult oligi Inga see, kes pani Toomas Kirsile pähe mõtte tema õde seriaali palgata. «Ja mulle tundub, et Liisile klapib see roll ja Toomasele Liis.» Inga arvates polegi sarjas mängimine õieti töö, pigem mõnu. «Toomas on osanud väga hea seltskonna valida.» Talle meeldib ka sarja eluline ja inimlik süžee. «Lugesin ja tundsin, et see on nagu minu elu! Väikelinna tüdruk, mul on endalgi kolm poolõde ja üks poolvend ja ...» leiab Inga paralleele. Liisilgi on oma tegelasega üht-teist ühist. «Seriaali-Kertuga on ühine joon see, et me mõlemad oleme koduperenaised. Ainult et mina olen ametiga,» muigab ta. Kevadel teatrikooli lõpetanud näitleja on õnnega koos, et teda «Pilvede alla» valiti ja ta hindab väga võimalust mängida koos selliste proffidega nagu Indrek Sammul, Ain Lutsepp ja teised.