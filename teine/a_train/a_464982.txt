www.naisteleht.ee	 Kirja selle suuremeelse pakkumisega peitsid Rufina vanemad esiotsa ära, lausumata tüdrukule sellest sõnagi. Neist võib vägagi aru saada — ükski armastav vanem ei tahaks oma 11aastast tütart maailma teise otsa saata. Ju aga oli Rufinale vääramatult määratud baleriiniks saada, sest kogemata leidis ta kirja üles, luges läbi ja hakkas siin vanematele peale käima: «Tahan balletti õppida! Tahan Eestisse! Palun-palun-palun!» Muidugi sai innukas tüdruk lõpuks oma tahtmise. Eestist ei teadnud Rufina siia jõudes suurt midagi, muidugi ei osanud ta ka sõnagi eesti keelt. «Esimene aasta oli ränkraske, mõnikord oli tunne, et kas ma pean vastu,» meenutab naine. Kaugelt tulnud tüdruku enda katuse alla võtnud pere ema oli ka vahel ehk liigagi karm, aga Rufina mõistab teda — vastutus võõra lapse eest võib tunduda suuremgi kui omade eest. Kord ehmatas Rufina oma siinse «kasuema» kogemata poolsurnuks. Maja juures oli suur aed suurte puudega, mida Rufina — «tundrast tulnud, nagu ma olin» — vaatas pärani silmadega ja otse loomulikult otsustas ta kõrge kase otsa ronida. Ikka sinna päris tippu. Kui «kasuema» nägi, et väike Rufina kõõlub kõrgel kaseladvas, käskis ta tüdrukul muidugi otsemaid alla tulla. Aga Rufina ei saanud siis veel eesti keelest aru. Kisa valjusest, toonist ja keevalistest žestidest luges ta siiski välja, et vist on tema asukoht see, mis meelehärmi põhjustab, ning ronis vastumeelselt alla. «Siis perenaine ütles mulle, et kui ma veel nii teen, siis ta saadab mu tagasi koju!» jutustab Rufina. «Aga milleks siis puud on, kui mitte otsa ronimiseks?» pugistab Taisto kõrval naerda. Mehe südamegi võitis tantsuga Keelebarjäärile ja alguse arusaamatustele vaatamata täitis Rufina Eestis oma eluunistust ning muudkui tantsis, tantsis, tantsis. Ballett tõi ka armastuse — nähes Rufinat Vanemuise laval Giselle’i tantsimas, tundis Taisto, et sellest naisest ta lahti lasta ei saa ega taha. «Eks ikka mina hakkasin serva ajama,» vastab Taisto küsimusele, kumb oli suhte loomisel initsiatiivikam. Taisto oli toona abielus, ent tõdeb, et see liit oli selleks ajaks juba liiga erinevate inimeste kooselu. Ühtki halba sõna ta oma esimese abikaasa kohta ei lausu, hoopis kiidab, et naine on nende ühisele pojale Kristole (30) olnud suurepärane ema. Kristo on Taistost ka vanaisa teinud — tal on nelja-aastane poeg Karl Markus. Taisto ja Rufina poeg Georg on 28aastane ning töötab treialina. «Georg oli väiksena kogu aeg teatris kaasas, aga nii kui ta käima hakkas, oli ta ka saalist läinud – alla, kus on torud ja masinad,» muheleb Rufina. Kumbki vanematest ei üritanud poja silmanähtavat huvi tehnika vastu käänata muusika- või tantsuarmastuseks. «Laps peab saama ise valida,» on nad ühel nõul. Poegade vanustest ja kolmekümnendast kooseluaastast rääkides avastab Taisto ühel hetkel mõningase kohkumisega, et kuna igapäevaselt neile arvudele ei mõtle, pole ta märganudki, et need on juba nii suured. «Ja pole ka elu mõtet veel leidnud — ainult seda, et elu on nii hea, et muudkui elaks ja elaks,» mõtiskleb mees. Hommikusöök voodisse Nii staažika paari puhul ei saa jätta küsimata, et ehk on neil jagada hüva nõu, kuidas harmooniliselt koos elada ja armastus kuum hoida. «Teisele tuleb anda vabadust, ei pea kogu aeg ninapidi koos olema,» vastab Rufina. «Igaüks on isiksus, igaühel on oma huvid. Neid ei tohi üritada muuta.» «Samas on vähe asju, mida me koos ei tee,» naerab Taisto seepeale. «Meil on sarnane huumorimeel ja meil on palju, millest rääkida. Veel olulisem on aga see, et võime ka koos vaikida.» Rufina ütleb, et üks heaolu nipp on see, et tööd ei tohi koju kaasa tassida. Jaa, ta ise võib kohati teha 12tunniseid tööpäevi, aga kui õhtul koduukse enda järel kinni paneb, siis on see ka kinni. «Siis puhkame ja naudime üksteise seltsi,» ütleb Rufina õrnalt abikaasa poole vaadates. «Ja kodus me kunagi tööst ei räägi,» lisab Taisto. Päris raudreegel see siiski pole: kui paar töötab koos mõne etenduse kallal teatris või Heino Elleri nimelises Tartu Muusikakoolis (kus nii Taisto kui Rufina pedagoogitööd teevad), siis arutatakse kokkupuutepunkte ka kodus. Aga imelisel kombel mõistavad nad muusikat nii sarnaselt, et pikka juttu polegi tarvis. Väga harva ettetulevate arusaamatuste lahendamiseks mingit imenippi Noortel ei ole. «Vahel räägime ... vahel vaikime,» sõnab Rufina. «Aga hiljemalt järgmisel hommikul peame rääkima hakkama, sest ma pean ju Rufinalt küsima, kas ta putru tahab,» naerab Taisto. Jah, selline mees on ta — viib naisele hommikul isekeedetud pudru voodisse. Viiks kohvi ka, kui sellel poleks Taisto meelest maailma kõige ebameeldivam lõhn! Eve Jaakson