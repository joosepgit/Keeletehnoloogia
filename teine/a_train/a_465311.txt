www.naisteleht.ee	 Üheksa kõige hirmsamat päeva Kaia viidi pojaga üle lastehaiglasse. «Seal möödusid minu elu üheksa kõige hirmsamat päeva,» tõdeb ta, «sest täpselt nii kaua oli Mikk koomaseisundis.» Üheksa päeva muret, teadmatust ja hirmu. Üheksa päeva elu ja surma vahel vaakumist… «Miku esimene naeratus oli kui palsam mu hingele,» meenutab Kaia kriisi möödumist. Paraku polnud murede aeg sellega veel läbi, sest arsti sõnul oli Kaia laps kõike muud kui normaalne. «Mulle kinnitati, et ta ei hakka kunagi kõndima ega rääkima, et ta ei hakka üldse mitte midagi tegema, sest ta on debiilik!» Kaiat keelitati lapsest loobuma. «Raviarst selgitas, et olen liiga noor ega saa mitte millestki aru ning kõige parem on laps ära anda,» meenutab Kaia talle haiglas osaks saanud survet: pole last, pole probleemi… Tänavu abikoolis 9. klassi lõpetanud Mikku vaadates ei taha mõeldagi, mis tast oleks saanud, kui Kaia arstide keelitusi kuulda oleks võtnud. Kergekäeliselt pandud debiilsuse tempel tähendas toona vaid üht – suletud uste taga hääbumist. Lõviema võitlused Kaia jäi töölt ära seitsmeks aastaks, pühendudes need peaaegu täielikult Mikule.Sel ajal sündis perre sündinud ka teine laps, õnneks igati terve ja tragi. «Iga kodus oldud aasta oli seda väärt,» kinnitab ema, kellele sai kerge vaimupuudega poega sotsialiseerida püüdes väga kiiresti selgeks, et kõige paremini aitab ta ennast ja oma last ise. «Ma muutusin tõeliseks lõviemaks,» tunnistab Kaia, kes võitles pojale välja suunamiskirjad Tartu spetsialistide juurde, ravituusikud Pärnusse ning massaažikuurid kohalikus haiglas. Tartus, kus tuvastati Miku kahjustunud ajus verevalumi jäljed, võeti kodulinnas külgepoogitud diagnoose ka kapaga vähemaks. Aasta ja üheksa kuu vanuselt hakkas Mikk käima. Kaia läks tänu Mikule sotsiaaltööd õppima ja lõpetas edukalt kõrgkooli. Mõistmatuse piike murdes ning umbusu jääd sulatades on Kaia surunud teistmoodi mudilased tavalasteaeda – et nad ei peaks kodunt kaugel vanemate nägemiseks nädalalõppe ootama; andnud teistmoodi koolijütsidele võimaluse käia abikoolis – kus neid keegi ei mõnita ning kus nad kogevad eduelamust; rajanud teistmoodi täiskasvanutele päevakeskuse – et neil oleks põhjust koduseinte vahelt välja tulla. «Mina debiilikuid näha ei taha!» Erivajadustega inimeste eest kostes on Kaia end ka kurtidele kõrvadele kuuldavaks teinud. Ent kuidagi ei suuda ta unustada ühe haridusmetoodiku nähvamist abikooli asukoha valikul, et «mina ei taha debiilikuid oma koduakna alt möödumas näha»! «Mina ei asendaks Mikku ühegi terve lapsega,» ütleb Kaia, tunnistades, et üks küsimus hoiab ta südame siiski kogu aeg murelikuna: mis saab siis, kui teda ja abikaasat enam ei ole? Lastekodusse antud vaimupuudega lapsi ootab täisealiseks saades otsetee vanadekodusse. Kuni Eestis pole süsteemi nagu Rootsis, kus puudega inimese eluasemega käib kaasas sotsiaaltöötaja, pole ka vanemate surmani turvaliste koduseinte vahel elanud vaimupuudega inimesel minna mujale kui vanadekodusse.