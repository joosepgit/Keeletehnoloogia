www.naisteleht.ee	 «Kord tuli meile külla sõber. Tiina vaatas telerit ja ei reageerinud ukse avamisele ega teretusele. Sõbral tekkis kahtlus, kas laps ehk ei kuule,» räägib ema Marika. Vanemad teadsid, et selles ei saa probleem olla, kuna teleri käivitamise klõpsu peale pööras Tiina kohe pead – ta kuuleb küll, kuid valikuliselt. Igaks juhuks võeti ette käik neuroloogi juurde. Diagnoos pani ema aastaks nutma Ema-isa ei osanud midagi halba oodata. Arst aga jäi, kuulanud nende jutu lõpuni, väga tõsiseks. «Ta ütles, et temale ei meeldi see asi üldse. Ja siis sõnas, et saate endale eluaegse lapse. Ta pani Tiinale diagnoosiks autismi.» Doktor lisas veel, et võib-olla ei hakka Tiina kunagi rääkima ning tema seisund võib ajaga hullemaks minna. Vanemad olid uudisest sügavalt traumeeritud, Marikal kulus koguni aasta, enne kui suutis nututa õhtul magama jääda ja hommikul ärgata. Marikal-Gerdil polnud tookord aimugi, mida tähendab autism ja kuidas sellise diagnoosiga lapsed arenevad. Seepärast külastasid nad Tartus asuvat autistide lasteaeda. «Pidime teada saama, mida autism endast kujutab ja kuidas meie elu edasi kulgeb,» räägib Marika. Lasteaias nähtu tekitas neis tunde, et Tiinaga ei saa asi nii hull olla. «Nemad seal õppisid piktogrammide järgi, lapsed ei rääkinud ja läbisid iga päev täpselt samasuguse rutiini.» Teistmoodi suhtleja Suuremaks kasvades ja edasi arenedes selgus, et Tiina ei olegi päris tüüpiline autist. Tüdrukuke hakkas rääkima ja talle meeldib hirmsasti teiste lastega suhelda. Samas ei saa teda hetkekski järelevalveta jätta, sest tal puudub ohutunne. «Tiina ei karda autosid. Ta võib vabalt astuda basseini, mis on neli meetrit sügav. Selles mõttes tal titeiga kestab ja pole teada, kas see üldse kunagi möödub,» muretseb Marika. Aeg-ajalt võib Tiina olla tavamõistes äärmiselt ebaviisakas. «Kui keegi tuleb külla ja läheb oma toas multikaid vaatavat Tiinat tervitama, siis võib laps öelda, et mine ära, ära tule mind segama või pane uks kinni.» Isa sõnul on Tiina täiesti vahetu, temas pole midagi võltsi ja seetõttu võib tema käitumine inimesi solvata. Vanemad on kõigile selgitanud, et sellest ei tasu välja teha ega seda isiklikult võtta. Suheldes ei meeldi Tiinale otsa vaadata ja erilise jutukusega ta samuti silma ei paista. «Koolist koju tulles ei hakka Tiina rääkima, et oi, täna me tegime seda ja toda. Temalt tuleb kõik välja pinnida.» Oskused tulevad teisi matkides Lasteaias käis Tiina tavarühmas, tugiisik kaasas. Seal tegi tüdruk tohutu arenguhüppe, sest ta õpib ainult teistelt lastelt. Kui tugiisik paar nädalat haige oli ja Tiina selleks ajaks invarühma pandi, oli tagasiminek silmanähtav: ta hakkas seal teiste laste moodi roomama ega tahtnud enam ise süüa. «Tiina õpib ainult teiste najal. Ise oma peakeses ta midagi välja ei rehkenda,» räägib isa. Seetõttu kaalusid vanemad pikalt, millisesse kooli oma erivajadustega tütreke panna. Lõpuks otsustati tavakooli kasuks. «Aga seal läks väga halvasti, sest direktor oli ääretult selliste laste vastu. Esimene kooliaasta oli meile hästi traumeeriv, sest Tiina jäeti koolis päris üksi.» Siis aga leidsid vanemad Kajamaa kooli, millest räägivad ainult ülivõrdes. «See on õpiraskustega laste kool ja nad võtavad programmi natuke kergemalt. Matemaatikas näiteks on Tiinal lihtsustatud programm, kuid eesti keeles tavaline, sest ta luges soravalt juba nelja-aastaselt.» Tiina erilised anded Eriliselt andekas on Tiina geograafias: üheksa-aastane tüdruk oskab peast nimetada kõikide maailma riikide pealinnad ja tunneb ära ka nende lipud! Vanematele ei ole oluline, et Tiina omandaks koolis akadeemilised teadmised, sellest tähtsam on, et tüdruk saaks selgeks elu põhiväärtused ja käitumismallid. Gert ja Marika on veendunud, et parim ravim mis tahes mure vastu on armastus. Samas ütlevad nad, et ei julge surra, sest ei tea, mis siis Tiinast saab. «Sest mitte keegi ei hooli temast nii nagu meie. Ainus, mis teda päästab, on iseseisvus ja mida kaugemale ta jõuab, seda parem.»