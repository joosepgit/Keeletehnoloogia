www.advent.ee	 Vastavalt sellele tõotusele ei tee Jumal vahet kurjade ja heade inimeste vahel päikese ja vihma andmisega seoses. Tihti on selliseid olukordi, kus päikest paistab liiga palju ja vihma ei saja või siis vihma sajab liiga palju ja päike ei paista pilve tagant välja. Mõlemal juhul on loodusõnnetus. Mõni aasta tagasi ehitasin puidust maja karkassi. Päevad olid juba hulk aega olnud päikest täis ja vihmapilvedest polnud jälgegi. Kord vaatas minu naaber oma lillepeenart ja ütles: Taevaisa armastab sind nii väga, et ei lase vist enne vihma sadada, kui su majal katus peal on, aga sul läheb sellega veel hulk aega ja kõik kuivab ära.” Mul oli muidugi hea kuiva ilmaga tööd teha, kuid ma ütlesin Taevaisale, et ma pole ju palunud sellist põuda, et kõik ära kuivab. Ma ütlesin, et minu pärast võib vihma sadada, et maa saaks kastetud. Järgneval ööl kastis korralik paduvihm maad, kuid hommikul oli jälle ilus ilm ja ma võisin oma tööd jätkata. Hommikul ma nägin oma naabrit ja ütlesin talle, et nüüd on vist kõik korralikult kastetud. Ta nõustus minuga ja ütles: Küll su maja jälle ära kuivab.” See oli minu jaoks üks eriline kogemus Jumalaga.