www.naisteleht.ee	 Treeningharjumused Keskmiselt teeb naine 6623 sammu päevas, kuigi arstid soovitavad keha vormis hoidmiseks teha vähemalt 10 000 sammu. See võrdub umbes kuue kilomeetri kõndimisega. Sellega kaotad umbes 300 kalorit ja hoiad normis nii kehakaalu kui südame. Kui päevaste toimetustega 10 000 sammu täis ei tule, ära kuku õhtul teleri ette, vaid mine jalutama. Nii puhkab peale keha ka vaim. Süda Keskmise naise süda lööb puhkeajal 60–80 korda minutis, kusjuures selle skaala alumisel osal olla on tervislikum kui ülemisel. Et mõõta oma südamelöökide sagedust minutis, aseta nimetissõrm ja keskmine sõrm pulsile, loe kuue sekundi jooksul südamelöögid kokku ja korruta saadud number kümnega. Kuidas oma südant aidata? Võta viis korda nädalas ette kiire kõnnitrenn. Rinnaümbermõõt Aastatega on naiste rinnad peaaegu kogu maailmas kasvanud ja D- korvi kandjaid tuleb järjest juurde. Keskmine on siiski endiselt B-korv. Spetsialistid näevad siin kaht põhjust: esiteks on ülekaalulisi naisi üha rohkem ja teiseks lasevad naised aina sagedamini oma rindu kirurgiliselt kohendada. Pikkus ja kaal Naiste keskmine pikkus on 163 sentimeetrit ja kaal 65 kilogrammi. Pool sajandit tagasi olid naised keskmiselt viis sentimeetrit lühemad ja neli kilo kergemad. Miks on naised praegu raskemad? Tõenäoliselt sellepärast, et elu on muutunud mugavamaks, toiduportsjonid suuremaks ja palju ebatervislikumaks ning füüsiline aktiivsus seevastu aina vähenenud. Mida teha, et olla oma emade-vanaemadega sama heas vormis? Taas: treeni! Silmad Kaks täiskasvanut kolmest vajavad prille. Selle näitaja on lakke löönud pidev arvuti- ja teleekraani silmitsemine nii tööl kui kodus. Lisaks ei oska inimesed enda silmi säästa – aitab juba seegi, kui iga veerand tunni tagant vaadata arvutist pool minutit eemale. Piht Noore naise piha ümbermõõt on praegu keskmiselt 86 sentimeetrit. See on halb näitaja, sest veel paar sentimeetrit juurde ja tegu võib olla juba arvuga, mis viitab suurenenud ohule haigestuda südame-veresoonkonna haigustesse. Kuidas aga piha ümbermõõt normi saada? Ikka trenni tehes! Isegi tavalised kõhulihaste harjutused ajavad asja joonde. Tuleb vaid iga päev selleks veidi aega varuda. Valutav pea Keskmiselt valutab naistel pea üks-kaks korda kuus, ehkki see näitaja on siiski väga individuaalne. Kui peavalud vaevad sind tihedamini, konsulteeri kindlasti arstiga, sest tegu võib olla tõsise terviserikkega. Ja jäta pidev valuvaigistite söömine, sest sügaval organismis peituvat probleemi see ei lahenda, vaid lükkab muret lihtsalt edasi. Juuksed Naised kaotavad keskmiselt umbes sada juuksekarva päevas ja jätavad pead pestes päris suure portsu juukseid vanni äravoolutorusse. Kui sul kukub päevas peast tunduvalt rohkem juukseid, siis konsulteeri arstiga. Suure karvakao põhjuseks võib olla nii ebasobivalt karm dieet, pidev stress, hormonaalsed muutused, rasedus kui isegi beebipillide tarbimine. Selgita koos arstiga probleem välja, ja kui see on kõrvaldatud, siis paraned kiiresti. Hambad Arvatakse, et kui hambad ei tee valu, on nendega kõik korras. Tegelikult ei pruugi see nõnda olla. Suurel osal täiskasvanutest on probleeme kas katkiste hammaste või igemehaigustega. Seepärast käi vähemalt kaks korda aastas hambaarsti juures, et häda tekkimisel sellele kohe jaole saaks. Ennetus ja kiire tegutsemine on ka rahakotile tunduvalt kergem kanda kui hilisem ravi.