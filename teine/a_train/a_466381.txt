arvamus.postimees.ee	 Nagu ka varem, ütlen lihtsalt, et lähen iga hommik tööle kavatsusega anda endast parim, muidu poleks mõtet tööle minnagi. Pallid ja skaalad olgu neile, kes neid jagada tahavad. Esikohale tõstaksin kindlasti uue avaliku teenistuse seaduse eelnõu, mis on just täna (eile – toim) riigikogus esimesel lugemisel. Tegu on reformiga, mida on Eestis oodatud üle kümne aasta. Eelnõuga kitsendatakse ametnike ringi, luuakse avalik, selge ja õiglane palgasüsteem, tagatakse kõigile võrdne ligipääs ametikohtadele, antakse suurem kaitse väikelapse vanematele ning kaasajastatakse avalik teenistus. Uue Tallinna (Rae) Vangla asukohavaidlus lõppes ja detailplaneeringu menetlus Rae vallas on lõpusirgele jõudmas. Oleme teinud olulisi samme inimeste õiguste kaitse suurendamisel. Selle aasta keskpaigast peaks alanema riigilõivud, väga tuntavalt on suurenenud tasuta õigusnõu andmise ja õigusabi rahalised mahud. Jälitustegevus saab paremini reguleeritud. Inimkaubandus sai sisseviidud karistusseadustikku ning tunnustaksin koostööpartnereid, et vägivallajuhtumeid võtavad nii politsei kui prokuratuur väga tõsiselt. Oleme teinud uued eelnõud korteriomandi valdkonnas ja ehitus- ning planeerimisseaduste valdkonnas. Eesmärk neis mõlemas on selgus ja osapoolte huvide parem kaitse. Mis aga suuremad ebaõnnestumised? Olen mõttelaadiga, et kui suudad ebaõnnestumistest õppida, on tegu õppetundide, mitte ebaõnnestumistega. Ja millest õppida, seda ikka jätkub - vahel on ka kasulik, kui midagi aia taha läheb. Vaatan rõõmsalt, meil on väga palju olulisi asju tegemisel - avaliku teenistuse kaasajastamine on käimas. Uus korruptsioonivastane regulatsioon tulemas, loome alused, kuidas seksuaalkurjategijaid kastreerida, ja käimas on huvitav arutelu valimisea üle. Tegemisel on korteriomandit ning ehitus- ja planeerimisvaldkonda puudutavad regulatsioonid, need puudutavad praktiliselt kõiki Eesti inimesi. Seega tuleb põnev aasta ning olen kindel, et saame Eesti inimeste elu paremaks teha.