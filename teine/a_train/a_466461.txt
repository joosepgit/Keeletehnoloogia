www.bioneer.ee	 Me ei pea ja ei saagi hoolida igast maailma probleemist ja hädast eraldi. Ostes õiglase kaubanduse tooteid saame me panustada kaubandusvõrku, kus kaubeldakse arengumaades inimväärsetes tingimustes toodetud ja sealsetelt kaupmeestelt õiglaste hindadega ostetud kaupadega. Nii saame me aidata kaasa mitme erineva probleemi lahendamisele korraga. Õiglase hinnaga ostmine ei ole heategevus. See on inimeste ja nende tehtud töö väärtustamine. Teed kasvatatakse umbkaudu 30 erinevas riigis ning see on väga oluline ekspordiartikkel paljudele arengumaades. Erinevalt õiglase hinnaga kohvist, mida toodavad väiketalunike ühistud, toodavad fairtrade´i teed peamiselt suured eraomandis istandused Indias, Sri Lankas, Ladina-Ameerikas ja Ida-Aafrikas. Õiglase kaubanduse lisatasu on tee tootjale 0,5-1,00 EUR iga müüdud teekilo kohta. Maailmas müüdava õiglase kaubanduse teest läheb igal aastal 1-2 miljonit eurot töötajate tarbeks mõeldud projektidele. Töölised ja juhid otsustavad koos, kuidas fairtrade´i preemiat kasutada (majutus, tervishoid, haridus). 2005. aastal müüdi maailmas õiglase kaubanduse teed 2,6 miljonit kilo ning see müügiarv kasvab igal aastal 10-40%. Soomlased ostsid aastatel 1999-2005 õiglase kaubanduse teed umbes 29 000 kilo. Õiglase kaubanduse tee tunneb ära pakil oleva embleemi järgi. Allikad: www.fairtrade.ee ja M. Norton „365 moodust maailma muuta“, 2008, Tartu Ülikooli Kirjastus