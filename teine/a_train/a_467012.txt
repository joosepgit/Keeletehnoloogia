arvamus.postimees.ee	 Repliik: ajalooline õhtu Need, kes laupäeva hilisõhtu Tallinnas Lilleküla staadionil veedavad, saavad osa ja ise osaks Eesti jalgpalliajaloost. Sest mitte kunagi varem pole Eesti astunud vastu Hispaaniale. Vutimaailma hiiule, mis praegu hoiab Vana Maailma võidukarikat ning mida paljud vaatlejad peavad hetkel ilmselt õigustatult ka maailma tugevaimaks meeskonnaks. Hispaania on rahvuskoondisena olnud mõneti vastuoluline. Riik on paljurahvuseline ja see pole jätnud mõjutamata ka jalgpalli. Andekaid mängijaid kasvab peale külluses ja tihti on hispaanlased olnud hädas koondise stabiilse tuumiku leidmisel. Noorteklassis mitmeid võite saanud Hispaanial õnnestus tänavu suvel viimaks võtta kauaoodatud suurturniiri tiitel – Fernando Torres, Cesc Fabregas jt olid juba küpsenud läbimurdeks ka täiskasvanute seas. Noorte tähelend jätab Eesti publiku paraku ilma kohtumisest Raúl Gonzáleziga, kes on vaieldamatult olnud Euroopa üks supertähti, kuid kelle liidriksoleku ajal jäigi koondis alati vaid võistluste-eelseks favoriidiks.