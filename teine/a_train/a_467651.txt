www.naisteleht.ee	 Põgenes oma pulmast Aga Pirita restoranis toimunud pulmapeol kohtas Milvi oma esimest armastust ja pikalt mõtlemata läks temaga kaheks tunniks Rannahoonesse tantsima. «Tulen tagasi – ja minu isiklik seaduslik mees on jumala juua täis! Ütlesin, et ma joodikuga küll ei abiellu.» Pärast olematut pulmaööd tagastas Milvi mehele tolle kohvri ja saatis ta kus seda ja teist. «Jäi see asi sinnapaika ja polnud sest midagi!» Abielu kohe ei tühistatud, ent mitte kaua pärast pulmi uppus abikaasa koos tädipojaga jõkke. Ettekandjana töötades oli Milvi meeste hulgas endiselt menukas ja ühest, pikka aega teda piiranud merekooli poisist Vellost saigi tema teine abikaasa. Kolme­kümneks aastaks. Nende kooselu oli õnnelik ning selle viljaks oli kolm tütart ja kaks poega. Nende kaudu on Milvi nüüd kuuekordne vanaema ja kahekordne vanavanaemagi. Kuid pärast ühte pidu leiti Vello julmalt läbipekstuna Liivalaia tänavalt. Trauma sai mehele saatuslikuks. Viiest lapsest on Milvil järel neli. Poeg Ahto läks pärast oma pulmi sõpradele välja tegema ja needsamad sõbrad ajasid ta autoga alla. Trauma tagajärjel tekkis noormehel epilepsia ning kaks aastat hiljem suri ta vaid 24aastasena ajuvähki. Nõnda mattis Milvi kolme aasta jooksul mehe, poja ja emagi. Milvi kolmas abikaasa oli Enn, hingeline muusik. Milvi ei uskunud hoiatusi, et tegemist on alkohoolikuga. «Algas kõik väikese tipsutamisega. Ja ta jõi üksi,» kirjeldab naine. Ennu joomatsükkel kestis tavaliselt paar nädalat. «Lugesin kokku – kaheksateist pudelit viina kulus tal selle jooksul!» ei jõua Milvi ära imestada. Alkoholiuimas mehe põetamine ja pidev oksendama viimine ei ajendanud Milvit siiski mehest lahti ütlema ning ta täitis oma lubaduse: kuni surm meid lahutab. Vähk viis mehe 2006. aastal. «Peatselt lesestuv naine otsib sõpra» Ennu viimastel päevadel tuli Milvi haiglast koju, nuttis peatäie, võttis ette Maalehe ja luges sealt kuulutust: «69aastane pikka kasvu huumorimeelne mees otsib kaasat...» Milvi kirjutas vastu: «Andke andeks, olen peatselt lesestuv naine, kes otsib lihtsalt sõpra...» Nii hakkaski ta Võrtsjärve ääres elava Ivariga kirju vahetama. «Kakssada kaheksa kirja on mul alles!» täpsustab Ivar. Ühel hirmkülmal veebruaripäeval sõitis naine metsade vahel elavale ja hanesid pidavale Ivarile külla, võttis kaasa sinki, omatehtud salatit ja Liivimaa palsami. Mees tuli tõukekelguga bussipeatusesse vastu ja Milvi tundis, et ta süda lööb kiiremini kui tavaliselt. «Vabariigi aastapäevaks olin juba lollipööra armunud!» Küsimusele, millal esimene musu tuli, vastab Milvi, et kohe esimesel kohtumisel – mis seal oodata. Läks napilt kuu, kui eakas noorpaar pulmad paika pani. Nüüd augustis tulebki koos Ivari sünnipäevaga tähistamisele nende teine pulma-aastapäev. «Mul ei ole enam ühtki nutust päeva, ainult päike!» loodab naine, et nende õnn veel pikalt kestab. Ja alailma naist tögav Ivar teatab täiesti tõsiselt, et Milviga on hea elada. Helen Eelrand