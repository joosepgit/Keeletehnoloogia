www.naisteleht.ee	 Koos kooliõega üürisid nad Pelgulinnas ahiküttega korterit, kus oli ka gaasipliit. «Seda, mis täpselt juhtus, ei tea tegelikult keegi, meie ei mäleta midagi, ainult seda, et läksime õhtul magama,» räägib Anne viimasest mälestusest enne õnnetust. Arvatakse, et gaasipliit läks rikki ja seetõttu täituski korter gaasiga. Tüdrukud leidsid külla tulnud koolivennad. «Olime gaasi sees olnud juba 24 tundi või kauemgi. Mina olin teadvuseta,» räägib Anne. Diagnoos: eluaegne halvatus Haiglas lamas noor neiu neli päeva koomas. «Mul on sellest ajast mälestus, et nägin unenäolises udus oma vanaisa, kes ütles: «Laps, mitte sina!»» meenutab Anne kummalist nägemust. Lõpuks ärganud, nägi ta esimesena voodi kõrval ristiema, kes küsis: «Annekene, kas sa kuuled mind?» Anne oli halvatud ja et kergendada hingamist, oli talle paigaldatud hõbekõri. «Nagu filmis,» naerab ta praegu. Emale öeldi sünge prognoos: tema tütar ei hakka kunagi liikuma ega rääkima, vaid jääb elu lõpuni lihtsalt lamama. Õnneks arstid eksisid «Huvitav, mäletan haiglas olekust ainult positiivset,» räägib Anne. «Mitte üks kord ei olnud mul küsimust, et miks ma siin olen ja lasen ennast keerata, sööta ja pissitada. Ei mõelnud, mis minuga juhtus, ega tundnud meeleheidet. Elasin üks päev korraga ja tahtsin saada terveks.» Kõik need haiglakuud oli ema Anne kõrval. Kui hullem möödas, viidi neiu taastusravihaiglasse. Seal paranes tervis kiiresti ja ta hakkas iseseisvalt kõndima. Annele andis jõudu ka romantiline seik: «Kõrvalpalatis oli noormees – kes ta oli, ei tea ma tänini, aga ta saatis mulle kogu aeg lilli, mu palat oli alati lilli täis,» jutustab Anne heldinult. Teine ja kolmas katsumus Anne läks tagasi kooli ja lõpetas kevadel, kuid tervisega oli endiselt probleeme. Elustamise tagajärjel murdunud ribi oli tunginud kopsu ja sellest tekkis kopsu vesi, mis põhjustas mädaniku. Anne vajas operatsiooni. «Aga arst ei julgenud – ta teadis mu koomas olemist ja hoidis mind ilma operatsioonita pool aastat haiglas! Kuni mul tekkisid veremürgistus ja tasakaaluhäired.» Lõpuks tehti hädavajalik lõikus Tartus ja kõik läks hästi. «Ka sellest tulin ma veel välja!» Lõpliku hoobi andis pimesooleoperatsioon. «Mäletan eelmist õhtut enne seda: tulin saunast, jalutasin kodu poole ja mõtlesin, et kui tore, et olen nüüd terve.» Öösel algasid Annel valud ja ta viidi haiglasse – selgus, et pimesooles on põletik ja tuleb minna lõikusele. «Mulle tehti narkoosisüst, aga see ei mõjunud. Ütlesin arstile, et süst ei mõju. Tema aga ütles seepeale: «Hakkame pihta!»» Anne jääb hetkeks vait, enne kui edasi jutustab. «Tavaliselt hakkan ainuüksi sellele mõeldes nutma,» ohkab ta. «See oli uskumatu valu. Aga arstid olid siis ju nagu jumalad – nemad ei eksinud kunagi. Kui proovisin midagi öelda, sain sõimata.» Pärast sellist kehalist ja hingelist traumat ei suutnud Anne enam taastuda ja sai lõpliku diagnoosi: toksiline ajukahjustus, alajäsemete spastiline halvatus; liikumise alustamine on raskendatud ja kõnnak ataktiline; 100protsendiline töövõime kaotus. Armastus annab jõudu «Ega ma lasknud end sellest häirida, et pean kepiga käima – läksin hoopis mehele,» näitab Anne oma iseloomu. «Pruunide silmadega ilusa tõmmu mehe valisin, lootsin, et laps tuleb ka selline ilus tumeda verega,» naerab ta. «Pojast on mul ainult rõõmu, oleme suured sõbrad.» Sünnitus mõjus Annele hästi: kaks kuud pärast seda sai ta jälle kõrvalise abita liikuda. Abielu aga kestis vaid kolm aastat. «Ei olnud me kokku määratud...» võtab Anne selle teema kokku. «Aga armastusi on mul olnud ka pärast seda. Praegu mul küll nii-öelda statsionaarset elukaaslast pole, aga armastus on olemas. Ilma ju ei saagi, see annab palju jõudu,» räägib naine silmade särades. Anne hakkas käima Rakveres liikumispuudega inimeste ühingus. Kaheksa aastat tagasi saadeti ta koolitusele Rootsi. «See avas mulle uue maailma. Õppisin seal omasuguste eest seisma,» räägib Anne. «Meil Eestis polnud siis veel isegi kaldteid, ja nemad ütlesid, et enne ei saagi olema, kui me neid ise nõudma ei hakka.» Anne kinnitab, et sai Rootsist palju julgustust ja õpetust, kuidas puuetega inimeste elu kergemaks teha. «Tulin tagasi ja alustasin muutustega endas: lasin teha moodsama soengu, vahetasin riietuse ja prillid ilusamate vastu ja hakkasin ühingus tegutsema.» Aitab teisi Juba kuus aastat on Anne olnud ühingu esinaine ja ka tema poeg lööb nende tegemistes agaralt kaasa. «Meil on 26 liiget. Tegutseme aktiivselt: meil on ruumid, kus koos käime, korraldame koolitusi, pidusid ja käime teatris. Liikumispuudega inimene tahab ringi käia, nii teeme ka ekskursioone – pool Eestit oleme läbi sõitnud, Kihnu saarel ja Saaremaal. Käime bowling’ut mängimas,» räägib Anne. Sageli tuleb lahendada ka ühingu liikmete isiklikke probleeme ja neile toeks olla. Annel aitab taastuda aiatöö ja kass. Kuigi aastatega on Anne tervis kehvemaks jäänud ja toeta väljas liikuda on tal peaaegu võimatu, ei anna ta alla – võimleb iga päev, käib basseinis ja üritab elada aktiivselt. «Püüan alati olla rõõmus ja heatujuline, ei ole vaja teistele näidata oma kurbust ja raskeid hetki, las see jääb kõik koduseinte vahele.» Kuid gaasilõhna ei talu Anne tänini: «Kui mõnel sõbrannal külas olen ja ta köögis midagi tegema hakkab ja seda lõhna tunnen, siis lähen närviliseks.»