www.bioneer.ee	 Rahvusvaheline konsultatsioonifirma A.T. Kearney jõudis 2007. aastal seatud eesmärgini olla 2010. aastaks oma tegevustes süsinikneutraalne, kirjutab Environmental Leader. Selleks muudeti ettevõtte tegevusviisi ning osteti süsinikusertifikaate. Konsultatsioonifirma rajas ka rahvusvahelise võrgustiku nn. „jätkusuutlikkuse tsaaridest“, et soodustada kohaliku tasandi keskkonnaalgatusi ning töökultuuri muutust. Ettevõtte kontorites rakendatakse jätkusuutlikke praktikaid, mis hõlmavad näiteks energiatõhusat renoveerimist ja keskkonnahoidlikku disaini. Ettevõte jõudis püstitatud eesmärgini, keskendudes neljale peamisele valdkonnale: süsinikuindikaatorite leidmine ja mõõtmine; töötajate kaasamine rohelise kontori käitumisjuhise väljaarendamiseks; uue klienditeeninduse mudeli väljatöötamine ning kõrgete rahvusvaheliste standarditega kliimaprojektidesse investeerimine. 2007. aastal pani A.T. Kearney paika verstaposti, mille suhtes süsinikujälge mõõtma asuti. Sellest ajast saadik on konsultatsioonifirma oma süsinikujälge vähendanud – 2008. aastal 5% ja 2009. aastal 14%. Ettevõte loodab sel aastal saavutada 20% väiksema jalajälje. Kuna 80% konsultatsioonifirma jalajäljest on seotud reisimisega, siis arendati välja vahendid, millega oma reiside süsinikuemissiooni mõõta. Mõõdetakse nii lennu-, maantee-, raudtee- ja ühistranspordi kui ka taksokasutuse ja hotellides viibimise süsinikujälge töötaja, kontori ning ühe projekti kohta. A.T. Kearney väidab, et süsinikneutraalsus on osa ettevõtte suuremast eesmärgist pakkuda klientidele jätkusuutlikku ning keskkonnasõbralikku teenust. Globaalse konsultatsioonifirma heaks töötab 34 riigi 54-s kontoris 1700 konsultanti.