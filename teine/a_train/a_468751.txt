www.naisteleht.ee	 Alles see oli, kui film «Saatan kannab Pradat» sillutas peategelase-assistendi kiharatega teed selle sügishooaja kõige kuumemale juuksevärvile – punasele (vaadake kas või Beatrice’i või Katarina Padari uusi soenguid!). Nüüd siis saab nautida imeilusaid punapäid linateoses, mis peaks kuuluma iga parfüümilembese naise kohustuslikku nimekirja. Film räägib 18. sajandi keskel vaesel Pariisi kalaturul sündinud mehest Jean-Baptiste Grenouille’st (Whishaw), kellel on erakordne lõhnataju. See anne viib ta tööle parfüümitöökotta, kus lõhnadest saab tema kinnisidee, mis lõpuks tõukab ta eemale inimeste seltskonnast. Püüdes talletada inimaroome, tapab Jean-Baptiste noori naisi, kelle lõhn tema tähelepanu köidab. Viimaks kohtab ta naist, kelle lõhn tekitab temas sootuks uusi tundeid, midagi müstilist ja mõistmatut. Ent naise isas, kes oma tütart lõpmata armastab, äratab Baptiste ja teda justkui kõikjal saatvad mõrvad sügavaid kahtlusi. Patrick Süskindi romaani «Parfüüm» ainetel tehtud film on üsna pikk – kinos tuleb istuda lausa tunnike kauem, kui tavaliselt oleme harjunud. Ometi on see aeg haarav, põnevusest puudus pole. Eriti üllatav on stseen enne lõppu. Kinosaalis pani see inimesi itsitama ja kulme kergitama – ei näe ju ekraanil just iga päev, kuidas suur hulk inimesi üksteisel riided seljast koorivad ja suurel linnaplatsil keset päeva seksima hakkavad. Ent seda filmi tasub vaadata ka mitte ainult selle stseeni pärast.