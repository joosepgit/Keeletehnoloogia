www.naisteleht.ee	 Pillimehest naisemeheks Esimese naise Liiviaga kohtus Toivo ühel ansambli Siirius peoõhtul. «Olime hakanud bändi tegema ja ühel kontserdil see oligi,» meenutab Toivo. «Tol ajal oli ju nii, et kui pidu oli, tulid kõik kohale.» Lava ees oli palju ilusaid tüdrukuid. «Siis vaatasingi, kes seal käisid ja kes silma jäid. Üks hakkas meeldima ja sai juttu tehtud,» räägib Toivo kohtumisest Liiviaga. Toivo ja Liivia abiellusid 1969. aastal ja esimene laps Kristina sündis 1973. aastal. «Esimene laps on ikka eriline – lapsed on ühtmoodi armsad ja kallid kõik, aga esimene on ikka esimene.» Sel perioodil sai Toivost ka tunnustatud mootorrattasportlane. «Päevad olid ikka pikad, sest tol ajal pidi ju kõike ise tegema, mootor tuli näiteks algusest peale ise kokku panna. Iga öö läks kaheni,» meenutab mees. Kui Toivo oli juba mootorrattaspordiga lõpparvet tegemas, juhtus õnnetus, mis võinuks talle saatuslikuks saada: «Sõjaväelased oli parkinud auto sügisõhtul sellisesse kohta, kust seda näha ei olnud – võtsid viina seal. Mul polnud mingit võimalust, sõitsin täishool neile sisse.» Toivo vigastused olid nii rängad, et Keila haiglas otsustati – pole mõtet ravima hakatagi. Noor mees jäeti kaheks päevaks koridori kanderaamile lamama, ilma et keegi teda üle oleks vaadanud. Mootorrattasadulast autoistmele «Kolmandal päeval küsiti, kuidas on. Siis viidi palatisse. Järgmisel päeval tundsin, et põlves nagu liigub miski,» meenutab Toivo. «Lõpuks tehti side lahti ja vaadati – haav mädanes, sest see oli ju puhastamata, lihtsalt sidemega kinni tõmmatud. Siis vist mõisteti, et nii lihtsalt ma surema ei hakka ja asuti ravima.» Kuigi Toivo paranes jõudsalt, oli selge, et mootorrattaspordiga on lõpp. «Siis uuris sõber, et mis ma nüüd tegema hakkan, ja kutsus hoopis autoga sõitma,» räägib Toivo sattumisest automaailma. Asmeri sportlasekarjäär sai sisse uue hoo. «Aga eks selle nahka läks minu esimene abielu – kogu aeg ära, perele jäi vähe aega. Naiivne olin ka, arvasin, et kui olen naise võtnud, siis nii ongi ja midagi tegema ei pea rohkem,» tunnistab Toivo nüüd. Esimene abielu kestis 13 aastat. Teise naise Marjuga kohtus Toivo samuti peol. «Me polnud esimese abikaasaga veel päris lahutatud, aga vaatasime mõlemad juba ringi,» jutustab Toivo. «Elasime Marjuga ikka pikalt koos, enne kui abiellusime.» Teisest, 1984. aastal sõlmitud abielust on Toivol kaks last, Marii ja Marko. Kolmas naine nagu ennustuses Kristeliga kohtus Toivo puht töistel põhjustel. «Olin regionaalminister ja Kristel Riigikantselei majandusosakonna direktor. Läksime kord valitsuskabinetiga mingeid ruume vaatama ja sealt ta mulle silma jäi.» Toivo tunnistab, et huvi tekkis tal juba esimesel korral: «Tagasiteel katsusin ikka ajada tööjuttu ja asjalik olla. Mart Laarile tuleks tegelikult pudel viia – tänu temale me ju kokku saime.» Esimene kohtingki toimus neil töö sildi all – Toivo kutsus Kristeli lõunale «tööasju» arutama. Edasi arenesid lood juba kiiresti. Koos hakkasid Toivo ja Kristel elama 2000. aastal. Kogu pere Markole toeks Kolmanda kooselu alguses hakkas poeg Markost saama arvestatav vormelisõitja. Isa on teda tema sportlaseteel igakülgselt toetanud. «Siis olid Markol rasked ajad – polnud midagi teha, tuli maja panti panna, et poiss saaks hooaja lõpetada,» meenutab Toivo julgeid otsuseid. «Kõrvalt vaadates võib ju kõik tunduda ilus ja glamuurne, aga tegelikult on ikka mitu korda olnud tahtmine kõik nurka visata,» räägib Toivo. Ta tunnistab, et on ka sõpradelt suuri summasid laenanud, et Marko saaks sporti edasi teha. «Olen sõpradelt küsinud laenu isegi pool miljonit. On antud ka – teavad ju, et ma selle raha eest lõbutsema ei hakka, vaid kõik läheb kindlasse kohta,» räägib Toivo ja lisab naerdes: «Raha on muidugi tagasi makstud ja sõbrad alles.» Tänaseks on Marko karjäär kindlal rajal ja pere saab rahulikumalt hingata. Toivo tänab õnne, et poeg on töökas ja heal tasemel sõitja, sest see on neile edu taganud. «Selleks, et võita, pead olema tiimis. Selleks, et olla tiimis, peab olema kõva raha taga! Aga võid olla ka lihtsalt ülikõva sõitja. Ja näiteks Hitech Racingu juhi David Hinkley hinnangul Marko seda on.» Toivo ja Kristeli esimene laps, tütar Bianca Lily sündis 2003. aasta jõulude ajal. Selle aasta juunis on nende perre oodata veel täiendust. «Mina ise poleks julgenudki enam lapsi saada, vanus juba selline ja rasket sporti ka teinud. Eriti just selg motokrossi ajast annab tunda. Aga muidu on tervist mulle antud.»