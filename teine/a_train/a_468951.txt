www.naisteleht.ee	 TEEMAD Millist jogurtit valida? 1. Juuni 2007 - 2:15 | Eve Ei ole soovitatav süüa päevas üle kahe väikese topsi jogurtit, sest menüü peab olema mitmekesine.: Foto: Bulls Kaupluseletid on jogurtite all lookas ja kõik ostavad neid, sest teavad – jogurt on tervisele kasulik. Kas see ikka on nii ja millist jogurtit eelistada, selgitab toitumisekspert Tagli Pitsi. Et jogurt on kasulik toiduaine, teavad kõik. Aga miks? Sest jogurtis sisalduvad piimhappebakterid hoiavad inimese soolestiku mikrofl oora ja seedimise korras. Aga sellegi poolest ei tohi jogurtigagi liialdada, räägib Tervise Arengu Instituudi toitumisekspert Tagli Pitsi. «Inimene peaks iga päev tarbima kaks kuni neli portsjonit piimatooteid, millest osa võib olla jogurt,» ütleb ta. Kasulikud bakterid Pitsi sõnul pole soovitatav süüa päevas üle kahe väikese topsi jogurtit, sest menüü peab olema mitmekesine ja tarbida tuleb ka teisi piimatooteid. Omal kohal on jogurt antibiootikumiravi ajal, sest nimetatud ravimid viivad soolestiku mikrofloora tasakaalust välja ja jogurt aitab siis normaalset bakteritasakaalu säilitada. Ehkki dieeti pidades kipuvad naised poeletilt haarama võimalikult rasvavaeseid light-jogurteid, tuleks Pitsi sõnul neid tarbida mõõdukalt ja eelistada pigem tavalisi piimajogurteid. «Rasva ei tohi menüüst täiesti välja jätta, sest paljud vitamiinid on rasvlahustuvad ja ka kaltsium vajab imendumiseks rasva,» selgitab ta. Kõige lihtsamaid jogurteid tuleks Pitsi sõnul eelistada veel seetõttu, et need on valmistatud suhkru, mitte kunstlike magusainetega. Nimelt on paljudes lightjogurtites selleks, et nende kalorsus oleks võimalikult väike, kasutatud tehismagustajaid. Need on aga toitumisspetsialisti kinnitusel organismile omastamatud võõrkehad. «Ei juhtu midagi, kui lightjogurtit süüa kord nädalas, aga pideval tarvitamisel hakkavad magusained organismi kuhjuma,» selgitab Pitsi. Kindlasti ei tohi kunstmagustajatega tehtud jogurtit anda lastele. Ja igal juhul tasub eelistada naturaalselt, mitte želatiini, pektiini või tärklisega paksendatud jogurtit. Söö erinevaid jogurteid Nagu toitumises üldiselt, soovitab Pitsi ka jogurteid tarbides olla mitmekülgne ja süüa eri tootjate erinevaid jogurteid. Vaheldusrikas menüü hoiab tasakaalus nii kasulikud kui kahjulikud ained, mida toidust saame. Pitsi soovitusel on kõige tervislikum osta maitsestamata jogurtit ja see koduse moosiga magusaks teha või kasutada seda soolastes toitudes majoneesi asemel.