www.naisteleht.ee	 Sellest on möödas juba peaaegu kakskümmend aastat, kui Bruce Willis esimeses «Visas hinges» üles astus. Suhteliselt tundmatust telenäitlejast sai üleöö megastaar ning filmile tehti väikeste vahedega ka järjed, mis enam nii edukaks ei osutunud. Produtsendid otsustasid sarjale punkti panna, kuid Willis ei jätnud jonni. Tema tahtis veel ühte osa teha ja peale kahteteist pikka aastat on see tal ka õnnestunud. Neljandas osas on John McClane (Bruce Willis) taas sama hea küüniline New Yorki politseiuurija, kes on läbi käinud tulest ja veest nagu kõik need pikad kakskümmend aastat tagasi, mil ta maikasärgis mööda kitsast kanalisatsiooni puges. Kui algab suuremahuline küberrünnak Ameerika Ühendriikide vastu, palutakse McClane’il kohalik arvutikurjategija Matt Farrell (Justin Long) jaoskonda ülekuulamisele toimetada. Krõbeda ütlemisega McClane’il pole õrna aimugi, et sellest lihtsast ülesandest algab kõige pikem päev tema elus. Taas! «Visa hing 4» on tüüpiline vanakooli põnevusfilm, mis mõjub tänapäeva üledigitaliseeritud maailmas eriti värskendavalt. Enamik eriefekte on käsitsi tehtud, ja seda nii vaatemänguliselt, et hing jääb lausa kinni. Tegelased muutuvad kogu selle möllu juures üsna teisejärguliseks, etendades oma rolle küll hästi, kuid seda ainult käsikirja kindlaks määratud raamides. Filmi puhul, mille peamiseks eesmärgiks on võimalikult palju asju võimalikult kiiresti õhku lasta, polegi loomingulised näitlejatööd ja keeruline sisu enamasti põhilised. Bruce on endiselt oma tippvormis ja see on ka kõik, mis on «Visa hing 4» juures oluline. Kõik ülejäänu on juba puhas meelelahutus.