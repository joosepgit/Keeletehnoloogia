www.advent.ee	 Olen oma elus elanud mitmeis paigus, sealhulgas ka välismaal ning seetõttu harjunud elukoha muutusega ja ei karda keskkonna vahetust. Kuid enne oma viimast kolimist (kooli tõttu) oli mul millegipärast natuke hirm seekordse tuleviku ees. Seekord olin kolimas ka kaugemale kodust ning tegu oli hoopis teise kultuuriga, kui siiamaani harjunud olin. Ka ei teadnud täpselt, kus, kuidas ja kellega ma koos elama hakkan. See kõik tegi mind tavalisest murelikumaks. Kuid paar kuud enne ärasõitu meenus mulle lause: Me ei pea tulevikku kartma, kui me peame meeles, kuidas Issand on meid juhtinud ega unusta tema õpetusi möödunud aegadel” (Ellen G. White, Tunnistused jutlus-tajatele”). Nii hea oli teada, et Jumal on siiamaani juhtinud ja juhib ka tulevikus! Sellele mõeldes tuli kohe rahu südamesse. Uus elukoht ja tulevased korterikaaslased said pidevalt Jumala ette palves kantud juba ammu enne kolimist ennast ning tulemus oli absoluutselt üle ootuste! Jumal oli minu jaoks planeerinud meie korteri kõige ilusama toa koos rõdu ja avara vaatega ümbruskonna majadele, mis andis võimaluse näha kohalike naabrite igapäevaelu. Rõdult otse ees paistab omapärane kellaga kirikutorn, mis meenutab mulle, kuhu ma kuulun; ja õhtune päikeseloojang, mida oma aknast näen, tuletab meelde, et ootan igavest hommikut. Ka oli Jumal enne minu tulekut korraldanud siinse korteri seinte värvimise ja muud pisiasjad, nii et kõik nägi palju parem välja, kui olin loota julgenud. Kuid kõik ei piirdunud vaid sellega. Päev enne minu kolimist oli korterisse pandud internet, mis on minu jaoks väga oluline, kuna selle kaudu saan hoida kontakti oma sõpradega, kiriku, töö ja kodumaaga. See oli esimene internetiühendus, mis meie kasutatud maakleribüroos kunagi olnud on. Ja mis kõige tähtsam – minu korterikaaslased on kõik väga toredad, sõbralikud, külalislahked ning avatud inimesed. Mitte keegi neist ei lärma ega häiri meie kodurahu. Ja kodurahu on võõras kohas väga tähtis. Minu jaoks oli see kõik jälle kinnitus sellest, et Jumal hoolib ja Tema valmistab meile tee. Tema ise hoolitseb meie tuleviku eest, ükskõik kus me siin maailmas viibime ja ükskõik kui suured või väikesed mured meid elus saadavad.