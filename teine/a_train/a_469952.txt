arvamus.postimees.ee	 Anne-Li Paabu: re - appikarje riigi poole Ma ei leidnud Jaana Eskori kirja («Appikarje riigi poole», PM 8.02) otseselt oma postkastist, ometi tunnen, et see on ka mulle adresseeritud, ja ei saa jätta vastamata, kirjutab lasteaiaõpetaja Anne-Li Paabu. REKLAAM õigepealt suur tänu artikli autorile! Pealkiri ning kirjutatu peamine mõte ja eesmärk on igati õigustatud – laste paremate kasvu- ja õpitingimuste tagamine lasteaias on hädavajalik, ka lasteaiaõpetajate ja õpetajaabide töötasu ei vasta nende tegelikule töökoormusele ja vastutuse määrale. Lasteaiaõpetajad on nii lasteaednike liidu kaudu kui üksikult neid probleeme korduvalt tõstatanud, seni siiski suurema tuluta. Aga kas ikka eesmärk pühitseb abinõu? Kas selle hea ja õige eesmärgi nimel on õigustatud «umbes poolte munitsipaallasteaedade töötajate» solvamine? Enamik neist inimestest teeb oma tööd vaatamata raskustele südame ja täie vastutustundega ja seda tõesti juba nõukogude ajast peale. Paljud annavad endast tunduvalt rohkem, kui ükski tööjuhend ette näeb. Erandeid kahjuks siiski on, nagu igas teiseski ametis, ja kindlasti pole siin määrav sünniaasta. Tunnen kaasa neile, keda on tabanud õnnetus lapsega, see on kõigile väga raske. Millise laste ja personali suhtarvu korral oleks võimalik õnnetusi täielikult vältida? Ka vanemate juuresolekul toimub lastega tõsiseid õnnetusi. Lasteaed pole siiski vangla, kus indiviidid maksimaalselt valvatud ja üksteisest eraldatud. Õpetame oma rühmas lapsi nii endast kui teistest lugu pidama, oma tundeid väljendama ja olukordi lahendama teistele haiget tegemata. Osa lastega õnnestub see paremini ja kiiremini kui teistega. Me anname endast parima, aga teeme tööd siiski tellija materjaliga. Huumoriga võttes viskas Eskori artikkel aga tõelise «killu» lasteaednike omavahelisse leksikasse. Ka mina kuulun uhkusega nende «igandite» hulka (olen kasvataja aastast 1982), ometi ma ei tutistanud, löönud, karjunud ega vägivallatsenud mingil muul moel nõukogude ajal ega kuulu need kasvatusmeetodid ka praegu minu arsenali. Järelikult ei määra isiksusomaduste komplekti siiski ainult väljalaskeaasta. Ma ei paneks lugupeetud sotsiaaltöötaja asemel küll riigile kohustust kindlaks määrata mingit daatumit, millest enne sündinud lasteaiaõpetajad sobimatuse tõttu lahti tuleb lasta. Olen kuulnud, et autotööstuses on küll terve seeria tagasi kutsutud tootja praagi tõttu, samas ei kujuta ette samasugust vigade parandust jumala kätetöö puhul. Igatahes pani artikkel tõsiselt mõtlema. Eelkõige tõdesin, et igasuguseid üldistusi tehes tuleks olla väga ettevaatlik, kui lauaga lapiti virutada, saavad alati pihta ka need, kes pole seda negatiivset hinnangut ära teeninud. Kõigest hoolimata tundub mulle, et meil on siiski suhteliselt hästi toimiv lasteaiandus. Olen täiesti veendunud, et tänu kõigile selles süsteemis oma tööd hästi tegevatele inimestele ei õnnestu riigil üles kasvatada tervet põlvkonda «vaimseid ja ka füüsilisi sante». Tegelikult tundub, et riik on lasteaiandusest oma käed üsna puhtaks pesnud. Eestimaa tuleviku, st laste eest hoolitsemisest räägitakse eriti ilusasti ja palju kooliaasta alguses. Räägitakse ka vundamendi olulisusest, ja ikka tõstetakse osa vundamendiplokke südamerahuga kusagile mujale, jättes laste tulevikumaja alusmüüridesse kopsakad augud sisse. Tuletab kangesti meelde kunagist lastelavastust «Kuidas kuningas kuu peale kippus». Seal turnis ka kuningas kastivirna otsas ja käskis alt kaste ära võtta ning üles saata, sest näe, kõigest mõne kasti jagu veel ihaldatud kuust puudu. Jah, mõnikord harva oleks lasteaiaõpetaja nagu kooliõpetajaga sama oluline inimene. Ometi visati õpetaja nimetus kasvatajatele nagu kont risti hambusse ja suunati sujuvalt kohalike omavalitsuste haldusalasse. Kõik eeskirjad ja nõudmised tulevad riigilt, tingimused täitmiseks jäävad aga tagamata. Lasteaedade ülalpidamine ja töötajatele palga maksmine on ju kohalike omavalitsuste ülesanne. Ja eks iga vald ja linn katsub sellega toime tulla vastavalt oma võimalustele ja põhimõtetele, nagu kolm põrsakest majaehitusega. Meie lasteaias teame, et peame tõesti koos vanematega vundamenti laduma ja iga tühimik võib edaspidisel teel takistuseks saada. Lapsi ei tule ette valmistada ainult kooliks, vaid kogu edaspidiseks eluks. Olgu parasjagu tegemist riidessepaneku, potilkäimise, kaaslasega arvestamise või tähtede õppimisega. See kõik õnnestub paremini paremates tingimustes. Ja need vajalikud tingimused ongi kõik, mida küsime ja vajame. On neid, kes võtavad seda vaid kui lasteaiaõpetajate tahtmist oma elu paremaks ja kergemaks teha. Seegi pole ju patt, aga rohkem on neist headest tingimustest kasu teie kõigi lastel – meie kõigi lastel. Soome näide on tore, olen minagi nende lasteaiandusega natuke kursis, aga jällegi on tehtud üldistus ainult ühe lasteaia baasil. Ei tohi ära unustada, et Soome lasteaiad kuuluvad sotsiaalministeeriumi alla, seal toimubki ainult laste hoidmine. Nende õpetajatel ei ole kõrgharidus kohustuslik ja nad ei tegele laste süstematiseeritud õpetamisega. Samuti ei ole neil kohustust ja vajadust ennast pidevalt täiendada ja atesteerida. Ka meie lasteaedades tegelevad kõik rühma töötajad lastega. Meie õpetajaabisid koolitatakse lastega tegelema ning igasuguse koristamise ja toidujagamise käigus on samuti võimalik lastega suhelda, lapsi kaasata ja õpetada, nende turvalisust jälgida. Vahe on selles, et meil abid ei vastuta lapse eest, vaid see koorem on ainult õpetajate õlgadel, aga Soomes vastutavad kõik lasteaia töötajad laste eest. On teada tõde, et lasteaias peab olema kümme kätt ja teine paar silmi selja taga. Kõik oleneb ikkagi inimese heast tahtest ja oskustest. Oma palgaga ei ole Soome lasteaednikud samuti rahul ja töötingimused on eri lasteaedades erinevad. Soomes kuuluvad kõik lasteaiaõpetajad lasteaiaõpetajate liitu ja nad püüdlevad juba aastaid selle poole, et lasteaiad kuuluksid haridussüsteemi alla, nagu meil. Kindlasti ei saa väita, et põhjanaabritel on kõik parem, ilusam, suurem ja turvalisem. Ühes lasteaias nägime, et laste mängunurgad olid riideruumis ja koridorides, teises pidid lapsed käima kõrgetest keerdtreppidest ja Helsingis käisime lasteaias, millel ei ole üldse oma õueala, vaid tuleb minna üle sõidutee eemale mänguväljakule. On lasteaedu, kus lapsed veedavad lõunauinaku aja lahti riietumata kokkukäivatel välivooditel või madratsitel. Soomes ei ole lasteaedades eraldi muusikaõpetajat ja liikumisõpetajat ega toimu selliseid vahvaid üritusi nagu meil. Suurema osa päevast, olenemata ilmast, saavad Soome lapsed õues veeta tänu võimalusele riideid ja jalanõusid pesta ja kuivatada – ja seda võimalust omavaid lasteaedu on meil vähe. Meie lasteaia sõimeala on aiaga eraldatud ja kindlasti on selliseid lasteaedu veel. Küll olen nõus, et õpetajaabid oleksid koos rühmaga õues. On omad head ja vead nii siin kui seal. Meie lasteaianduse suur pluss ongi kuulumine haridussüsteemi. Laste kasvamiseks ja arenemiseks vajalike tingimuste parandamine on aga hädavajalik ja sellega peaks riik tõsiselt tegelema. Ja mis õudne elukas see riik üldse on? Peaks olema ju täitsa oma, ja veel kodustatud pealegi, kättevõidetud vabaduse tingimustes sirgunud teine. Kas ehk oleme ise ta käest lasknud ega oska enam korrale kutsuda? Meie elanikkonna väiksust arvestades peaks seadusi tegema ja raha jagama ju me oma sugulased-tuttavad. Kõik ju ka inimesed, kes peaks hästi oma tööd tegema, olukorraga kursis olema. Kui kõik tegutsevad hästi ja õigesti, kuidas saab siis tulemus olla laste puhul nii mõistusevastaselt hoolimatu? Raha võib olla vähem, aga see pole täielikult kadunud, küsimus peab olema prioriteetides. Kui asjad ei ole riigivalitsemises nii, nagu peaks, kas poleks siis aeg välja mõelda ja paika panna, kuidas oma valitud esindajaid tõhusalt õigel kursil hoida, et nad ikka mäletaks, miks nad on pandud teistest kõrgemale, kus nad on osake sellest seltskonnast, mida nimetatakse riigiks? Ilma kaaskodanike abita kipuvad muidu ka kuu peale, kaob silmist ja südamest koduküla ning sealsete elanike mured ja vajadused. Samas ei tohiks ei vallamaja, raekoda ega Toompea olla kunagisest kodutalust nii võimatult kaugel. Kas tõesti peab meile pikemas perspektiivis saatuslikuks saama see «eestlane on eestlasele…» ja et «oma nahk ja tasku on kõige ligemal». Teate, lasteaias seda küll ei õpetata! Ei tea, kust need põhimõtted pärit on? On palju, millega rahul olla ei saa. Ma ei taha, et Eesti laste tulevik sõltuks vaid vanemate jõukusest, et osa meie laste tuleviku vundamendist kaoks tükkhaaval kellegi taskutesse, kanditaks ümber või haihtuks rumaluse tõttu tuulde. On hea, et lastel on võimalus minna ja näha maailma, aga peab saama teha nii, et neil oleks põhjust ja tahtmist ka tagasi tulla. Mulle pole kunagi meeldinud lause «Kas me sellist Eestit tahtsimegi?». Eks igaüks teab, millist tahtis ja mis selle Eesti nimel on teinud. Mina olen lapsi kasvatanud ja õpetanud vastavalt oma parimale äranägemisele, üldtunnustatud väärtushinnanguid õigeks pidades ja neid lastele edasi andes nii nõukogude kui Eesti ajal. Oma põhimõtetest ega tööst ei kavatse ma loobuda ei nigela tasu, viletsate tingimuste ega lugupidamatu suhtumise pärast – see on minu panus, et Eestis oleks parem. Nii laste kui me endi elu muutub paremaks vaid siis, kui kõik selle eest hoolt kanname. Ma keeldun kaotamast usku sellesse, et nii on võimalik – olen lasteaednik. Autor on vanempedagoog (Tartu Kannikese lasteaia pererühma õpetaja) ja Eesti Lasteaednike Liidu liige.