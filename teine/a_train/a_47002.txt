www.bioneer.ee	 „Ma olen õigel ajal õiges kohas. Ma tunnen end turvaliselt. Ma tean, mida tahan. Ja isegi siis, kui asjad ei kulge planeeritult, olen ma kannatlik ja usaldan kõike, mis on.“ Eks ole kadestamisväärne suhtumine? Võib kindlalt väita, et selline inimene teab, kes ta on ja kust tuleb, millised on ta vajadused. Ta on rahulik ja tasakaalus. Ta on paindlik ja kohaneb kergesti muutustega. Suure tõenäosusega on tal ka hea füüsiline tervis. See on inimene, kel on piltlikult öeldes hea maaühendus. Bioneerile kirjutas oma nägemusest joogaõpetaja Kadi Kütt. Miks on maaühendus vajalik? Nii nagu puul on juured, mis teda maas hoiavad, on meie juured meie jalatallad. Jalatallad võtavad vastu maaenergia, mis mööda jalgu üles liikudes siseneb verre ja keha kudedesse. Energiajäägid, mida keha enam ei vaja, peaks välja pääsema, kuid kui puudub maaühendus, siis keerleb energia kehas ja ummistab energiasüsteemi. Sellist jääkenergiat ei saa aga inimene kasutada, see risustab energiasüsteemi ja toob lõpuks kaasa füüsilised haigused. Seega on kõigepealt maaühendust vaja energiajääkide kehast välja viimiseks. Teiseks saame maandamise abil vajaliku kontakti oma kehaga ja suudame tunnetada kogu keha varvastest peani. Et suudaksime oma eesmärke, nii isiklikke kui tööaalseid, täita, on vaja maise ja vaimse energia liitu. Just maaühendusega saame endasse maist energiat. See aitab meil tugineda oma väärtustele, omadustele, annetele ja kogemustele ning annab vajaliku elujõu, et unistusi ja plaane ellu viia. Kui maaühendus on kehv Miks maaühendus aeg-ajalt nõrgeneb või hoopis ära kaob? Sageli on siin kaasaaitajaks üleelatud trauma või haigus. Maandus kipub nõrgaks jääma ka siis, kui elus toimub mingi oluline muutus – elukoha vahetus, lapse sünd, lähedase surm, töökaotus vms. Igapäevane rutiin on häiritud, pind kaob jalge alt ja energia vaba liikumine ongi takistatud. Ummistus energiaringes võib tekkida ka siis, kui inimene tegeleb aktiivselt oma vaimu arendamisega. Süsteemis ringleb sel juhul suurem hulk tavalisest kõrgema vibratsiooniga energiat ja see toob kaasa seisundi, mil inimesel on piltlikult öeldes pea pilvedes ja jalad maast lahti. Kui selline inimene end teadlikult ei maanda, siis on jällegi energia liikumine kehas häiritud. Maaühenduseta inimene ei tunneta oma keha, ei tea oma vajadusi ega oska tähele panna tundeid. Tal on hirm jääda laias maailmas teiste toetuseta. See hirm sunnib tõmbuma kaitsesse ja ümbritsema end jäikade uskumustega. Või hoopiski liialdama söögi-joogi ja muude meeleliste naudingutega, sest kuskilt peab ju head enesetunnet hankima. Füüsiliselt on selline inimene väheaktiivne, talle on iseloomulik energiavaegus, vähene keskendumisvõime ja ülesöömise tõttu tihti ka kaaluprobleemid. Sageli kimbutavad labajalgade ja pahkluudega seotud hädad, ka immuunsüsteemi seisund pole kiita. Pane energia jalgades liikuma! Erinevates distsipliinides on spetsiaalseid maandamisharjutusi, mida aeg-ajalt peaks tegema igaüks. Need suurendavad sisemist rahu ja tasakaalu ning annavad vajaliku paindlikkuse elu muutuste keerises. Koputa jalataldu kordamööda vastu maad. Nii mõjutad olulisi energiapunkte taldade all ning äratad ellu jalad ja nende kaudu kogu organismi. Seisa sirgelt, käed keha kõrval. Pind jalge all peaks olema kõva ja kindel. Tõsta mõlemad kannad maast lahti (kuid mitte rohkem kui paar sentimeetrit) ning hakka kandadega vastu põrandat põntsima. Tee seda üsna kiires tempos. Põntsimine peaks olema parasjagu nii tugev, et kerge põrutus on tunda kogu kehas, isegi peas. Puhka vahepeal ja korda siis harjutust. Seisa või istu sirge seljaga, tallad kindlalt maas. Kujutle, kuidas maapinnast tõuseb punane energia ning siseneb su vasakusse jalatalda. Lase sel voolata mööda jalga ja selgroogu üles kuni peani. Sealt liigub energia mööda paremat kehapoolt ja paremat jalga jälle alla kuni suubub maasse. Koos energiaga annad maapinda ära kõik, mida sa enam ei vaja. Energiaummistuste vastu aitab hästi ka jalatšakrate (asuvad pahkluude juures) puhastamine soolalahusega. Täida klaas veega ja lisa 2 spl meresoola. Sega, kuni sool on lahustunud. Heida pikali või istu, pisut harkis jalad ette sirutatud. Aseta klaas soolalahusega pahkluude vahele. Lõõgastu 10-20 minutit. Meresoola lahus on energeetiliselt puhastava toimega ja tõmbab kõik energiajäägid enda sisse. Pärast protseduuri viska soolvesi ja pese hoolikalt klaas. Energia liikumist aktiveerib hästi raputamine, mis parandab ühtlasi ka verevarustust. Heida pikali kõvale tasasele pinnale ning tõsta jalad ja käed täisnurgas üles nii, et jalalabad on maapinnaga paralleelselt. Raputa käsi ja jalgu minut aega. Puhka vahepeal ja korda harjutust. Kätes ja jalgades on väga suur hulk kapillaare. Raputamisel tekib kapillaarides lisavibratsioon, mis sunnib neid tihedamini kokku tõmbuma ja veel aktiivsemalt verd edasi tõukama. See harjutus asendab sörkjooksu, välistades samas koormuse südamele ja liigestele. Suur osa joogaasanatest aitavad end maandada ja loomuliku energiaringe taastada. Käi suvel võimalikult palju paljajalu. Eriti kasulik on teha seda hommikukastega – äratab unise keha ja vaimu hetkega! Kui oled eriti kange, siis kõnni paljajalu ka lumel. Tantsi! Parimad on etnilised rütmid ja trummimuusika. Kui su liigesed on terved ja ülekaal ei vaeva, käi jooksmas. Aga ka kõndimine on hea. Õpi end kuulama ja oma vajadusi tähele panema. Kui pöörad tähelepanu kõigele, mis on sinu jaoks hea, tervislik ja toitev, oled piisavalt maandatud.