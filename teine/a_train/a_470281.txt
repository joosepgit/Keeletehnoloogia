www.naisteleht.ee	 TEEMAD Superstaaride rõivad loovad segadust: Kas selline ongi tänapäeva mood? 11. Mai 2007 - 18:59 | anonüümne Stiil igas sõrmeliigutuses Tanel Veenre julgustab noori staare samuti oma suhtumist rohkem välja näitama, sest muidu võib kostüüm tõusva staari isikupära sootuks lämmatada. «Attitude’i peab rohkem näitama! Sest ega stiil ole ainult riided ja välimus – ka sõrmeliigutuses peab stiili olema. Oluline on isikupära! Kui see on olemas, siis võib stilistide ja muu abitiimi abil kokku saada hea toote.» Veenrele meeldib enim Taavi riietus – see näitab tema isikupära ja sobib hästi poisi esitatud lauludega. Kui inimene riideid veenvalt välja ei kanna ja neis end mugavalt tunneb, jääbki televaatajal mulje, et need kostüümid on hoopis karnevaliks, mitte iluks selga pandud. Ehkki superstaari-saate stilisti Karolin Kuusiku omapärast maitset kiidetakse, ärgitavad moekunstnikud noori staare ise rohkem sõna sekka ütlema. Anu Lensment ütleb, et kuna kõik saates osalejad on väga noored ja neil pole veel oma stiili välja kujunenud, siis jääb kohati domineerima stilisti sõna. «Oluline on julgelt välja näidata oma maitset ja stiili, et lõpptulemus ei oleks stilisti tehtud kunstlik toodang, vaid peegeldaks ka esineja enda olemust.» Lõpptulemus vaimusilmas ees Naistelehe moetoimetaja Triin Randloo kirjeldab Karolini välja valitud kostüüme sõnaga «julge». «Need kostüümid on väga omapärased ja sobiksid mõnesse ajakirja moeseeriasse. Päris superstaaridest käivad aga väga vähesed nii muinasjutuliselt riides. Viimasest saatest jäi silma Nele kärbsesinine kleit – kui seda oleks kandnud bravuurikas proua, oleks see olnud efektne, Nele on aga selle kleidi jaoks liiga nunnu.» Karolin ise arvab, et viimase saate teema andis vabamad käed, sest estraad seisnebki ülepakkumises ja säras. Näiteks Nele ja Luisa kleidid olid lausa teatritest laenutatud, et seda õiget ajastutunnetust kätte saada. «Riided valime tavaliselt välja nii, et lähme kõik koos või väiksema grupiga poodi ja seal siis proovime erinevaid variante. Lõpptulemus on teleekraanil välja näinud nii, nagu vaimusilmas ette nägime.» Superstiilselt superstaariks Profid jagavad noortele superstaaridele vihjeid. Maaja Kallast , etiketiõpetaja: Minul oleks noortele kolm üldist soovitust. Esiteks: harjuta kodus peegli ees, kuidas näida kaamerate ees loomulik. Teiseks: kuna see on saade, kus kõik on ette teada, mõelge vastus teile esitatavatele küsimustele kodus valmis. See on rollimäng ja tuleb ka vastavalt ette kanda! Kolmandaks: kui teid üllatatakse küsimusega, millele te vastust ei tea, pidage hetkeline mõttepaus ja vastake siis. Pausi on parem kuulata kui mõhhe ja möhhe. Emakeel on ilus ja kui seda ilusti räägite, kuulevad ka teised noored ja võtavad eeskuju! Gerly Tinn , stilist ja disainer: Kaamera lisab inimesele viis kilo. Mõistlik on kuulda võtta stilisti soovitusi, sest tal on rohkem kogemusi. Näiteks ese, mis kaupluseriiulis näeb välja täielik närakas, võib mõjuda kaamerate all nagu tippdisain ja samas mõni kõrgmoe asi näeb välja, nagu oleks võetud kaltsukotist. Merike Pääro , Bastioni moekunstnik: Kaamerate ees on üks kuldreegel: mitte kunagi ei tohi kasutada väikesi ruute ja peeni triipe ning muid pisikesi mustreid, sest need tekitavad virvenduse. Riietuse valimisel tuleb kindlasti lähtuda esitatava muusika stiilist.