www.bioneer.ee	 Tartu linnavalitsus kutsub tartlasi jagama jäätmete vähendamise või taaskasutamise nippe. Kõigi nipisaatjate vahel loositakse välja auhinnad ja nutikamad nõuanded pannakse üles linna kodulehele. 17.-25. novembrini toimub üle-euroopaline jäätmetekke vähendamise nädal, mille eesmärk on leida lihtsaid võimalusi, kuidas igapäevaelus liigsele jäätmete tekitamisele piir panna. Inimesi kutsutakse üles mõtisklema oma tarbimisharjumuste üle ja leidma kohti, kus jäätmete teket annab vältida. "Keegi meist ei saa elada nii, et meil jäätmeid üldse ei tekiks. Ikka juhtub, et mõni asi läheb katki või jääb väikseks, koju koguneb toidupakendeid ja kasutuks muutunud kraami. Küllap võib aga igaüks meist leida enda tarbimisharjumustes viise, kuidas jäätmete teket vähendada. Need, kes on leidnud asjale, mis oma esialgset funktsiooni enam ei täida, uue otstarbe, või on muutnud oma tarbimisharjumusi nii, et ei pea ostma üha uusi ja uusi tooteid, võiksid sellest meile teada anda," rääkis linnavalitsuse keskkonnateenistuse spetsialist Kaire Kalk. Tartu linnavalitsus kutsub tartlasi jagama teistega nippe, mis aitavad vältida jäätmete tekkimist või võimaldavad tekkinud jäätmed taas kasutusele võtta. Nutikamad nipid pannakse välja Tartu linna kodulehele ning kõikide saatjate vahel loositakse 28. novembril välja viis Aura veekeskuse terviseklubi pääset kahele või samas väärtuses raamatupoe kinkekaarte. Jäätmetekke vähendamise või jäätmete taaskasutamise nippe oodatakse kuni 25. novembrini e-posti aadressil kaire.kalk@raad.tartu.ee . Kirjas palutakse lühidalt, kuid arusaadavalt kirjeldada milline uus otstarve millisele asjale on antud või kirjeldada mõnda tarbimisharjumust, mis aitab vähendada jäätmete teket. Võimalusel palutakse lisada ka foto. Vahvaid fotosid eksponeeritakse linnavalitsuse linnamajanduse osakonna näituseseinal. Kirjale tuleb lisada nipisaatja kontaktandmed: nimi, perekonnanimi, vanus ja telefoni number. Kontaktandmetest avaldatakse Tartu linna kodulehel vaid eesnimi ja vanus. Jäätmetekke nädalal korraldab Tartu Linnavalitsus koostöös Tartu Keskkonnahariduse Keskusega 20. novembril kell 18.00 töötoa, kus saavad uue elu erinevad materjalid. Eelolevatele jõuludele mõeldes meisterdame ja kaunistame kingipakendeid. Töötuppa palume eelnevalt registreeruda telefonil 736 6120 või e-kirjaga info@teec.ee . 24. novembril kell 12-14 on Tartu Lõunakeskuses paberi taaskasutust tutvustav töötuba väikestele meisterdamishuvilistele ja nende vanematele.