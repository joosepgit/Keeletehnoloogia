www.naisteleht.ee	 Apteekidest leiab beetakaroteeni sisaldavaid toidulisandeid hulganisti veel. Sikupilli Apteek 1 juhataja Malle Timberg soovitab neid julgesti kasutada, sest päikesekiirgus on väga intensiivne ning lisaks päevitunud jume tekke soodustamisele on beetakaroteen tugev antioksüdant, mis kaitseb nahka ja silmi kiirguse ning vabade hapnikuradikaalide kahjulike mõjude eest. Lisaks on karotenoidide kompleks tavaliselt rikastatud ka C- ja E-vitamiiniga, mis annavad nahale elastsuse. Kes tabletikuurile mõeldes meeletusse vaimustusse ei sattunud ning pruuniks saamise mõtte kurvalt maha matsid, pidagu hoogu. Alternatiiv toidulisanditele on täiesti olemas ning seda kõige tavalisemate kreemide-õlide kujul. Päevitumist soodustavate totsikute-potsikute rivi ei jää toidulisandite omale millegagi alla ning kuna nahk tahab suvel kuivades eriti toitmist, kinnitab apteegijuhataja Malle Timberg, et neidki võib kartuseta kasutada. Nii Malle Timberg kui Ene Preemel panevad toidulisandite kasuks otsustanuile südamele, et kuigi beetakaroteen kaitseb päikesepõletuse eest, tuleb täieliku kaitse saamiseks kindlasti lisaks kapslitele ka päikesekaitsekreeme kasutada. Triin Raestik Toidu abil tõmmumaks Toitumisnõustaja Madleen Simson soovitab, et neil, kes päevitada armastavad, tuleks tarbida A-vitamiini- ja beetakaroteenirikkaid toite. Sellised on näiteks avokaado, aprikoos, astelpajumarjad ja kõik kollased ning oranžid viljad: melon, mango, kollane virsik, kaalikas. Ning muide ka munakollane ja või! Viimastega soovitab toitumisnõustaja siiski olla ettevaatlik, sest loomse või sünteetilise päritoluga A-vitamiini võib inimene kergelt üledoseerida, samas kui taimse päritoluga A-vitamiini üleliigse koguse suudab keha kenasti väljutada. Madleen juhib tähelepanu, et A-vitamiini omastamiseks vajab organism ka piisavalt C-vitamiini ja tsinki.