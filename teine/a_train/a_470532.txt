www.bioneer.ee	 Jekaterina, mis ametite te peate, kui te parasjagu vabatahtlik ei ole? Hetkel ma ei tööta, kuid hiljuti kandideerisin organisatsioonide akrediteerija ametile. Samas õpin ka andragoogikat, mis on üheaastane ETKA ANDRAS poolt korraldatud kursus, mis viib mind sammukese lähemale karjäärinõustaja ameti unistuse poole. Te olete MTÜ VITATEAM vabatahtlik. Millega VITATEAM tegeleb? VITATEAM on tugiorganisatsioon Ida-Virumaal elavate isikute ja ühenduste jaoks, mis on sillaks vene ja eesti keelt kõnelevatele inimestele. Meie tegevuste ja teenuste keskpunktiks on inimese areng. Meie MTÜ missioon on toetada, suunata ja varustada edasi arenevaid inimesi ja organisatsioone läbi konsultatsioonide, info jagamise ja projektide. Näen oma rolli VITATEAM-i arendamisel, kuigi mõnikord on mul raske leida vajalikku infot või teha otsuseid, kust täpselt oma tegemisi alustada. Oma suureks missiooniks pean noortele võimaluse andmist. Minu ja meie organisatsiooni tegevus on oluline, sest me arendame mitteformaalse õppimise valdkonda, mis on tänapäevases elus vägagi tähtis ning annab võimaluse tegutseda nendele, kellele ei sobi formaalne süsteem. Mitteformaalne haridus on väga paindlik ning võimaldab inimestel kogeda erinevaid asju, et hiljem teha valikut. Oleme ka SA Archimedes ENEB tugipartner Ida-Viru maakonnas, kuid hetkel ei toimu selles vallas palju tegevusi, sest meie inimressurss on piiratud. Aga oleme uhked, et oleme jõudnud kaasata rida organisatsiooni YiA ( Youth in Action ) Programmi. Mida te vabatahtlikuna teete? Minu rolli MTÜ-s VITATEAM on raske ülesannetega piiritleda, sest enamasti tegelen minu enda poolt tekitatud algatustega. Aga kui ma siiski peaksin need tegevused kokku võtma, siis ütleksin, et aitan arendada organisatsiooni, viin läbi koosolekuid, kirjutan projekte, viin projekte ellu ja olen Euroopa Vabatahtliku Teenistuse vabatahtlike mentor. Kõige selle tegemiseks mul läheb umbes 8-9 tundi päevas. Vabatahtliku roll on minu elukutse ning olen valmis ka seda tööd tegema peatumata. Vabatahtlikuna olen tegutsenud juba kaks aastat ja olen tänulik kõige eest, mis ma olen kogenud. Tänu vabatahtlikkusele avanes mu ees täiesti teine huvitav maailm. Ma leidsin valdkonna, mis annab mulle võimaluse eneseteostamiseks ehk toob rõõmu nii mulle kui ka teistele. Olen veendunud, et kui inimene teeb seda, mida armastab ja oskab teha kõige paremini, siis ta teeb oma tööd kaua ja kõrge kvaliteediga. Mis Teid ennast vabatahtlikuna tegutsema innustab? Vabatahtlikuna tegutsedes tunnen oma olemust. Tunnen, et ma ei ole rikutud inimene, et olen säilitanud selliseid omadusi nagu heatahtlikus, avatus ja empaatia. Minu meelest on olemas kahte tüüpi vabatahtlikke. Esimesel juhul sa teed midagi vabatahtlikult ainult siis, kui sul ei ole midagi eriti teha või sul on piisavalt aega selleks. Teisel juhul sa teed asju vabatahtlikult vaatamata sellele, kas sul on selleks aega ja jõudu või mitte. Sa tegutsed oma kutsumuse sunnil ehk sul on loomulik vajadus teisi aidata ning jagada nendega oma aega, jõudu, oskusi ja ideid. Mina ise olen kutsumust järgiv vabatahtlik. Ma ei ütleks, et see oli minu teadvustatud otsus. Lihtsalt elu viis mind kokku organisatsioonidega, kus tegeleti noortega. Kuna ma ise olen noor ning olen jõudnud päris palju kogeda, ja mul on soov jagada oma teadmisi ja oskusi, siis arvan, et olen õiges kohas just õigel ajal. Ma ei saa öelda, et vabatahtlikkus on Ida- Virumaa noorte seas populaarne. Meie organisatsioon tutvustab vabatahtlikku tegevust, kuid noortele on raske selgitada, et peale raha on ka palju teisi asju, mida nad võivad saada oma tegevuse eest. Kahjuks nüüdsetel noortel on teised väärtused ja on teine skaala, mille järgi nad näevad maailma. See on ka nende vanuse eripära, et nad ei taha ja ei oska näha ennast pikkemas perspektiivis. Enamik noori ei taha panustada sinna, kus ei ole kohe nähtavat tulemust ja rahalist preemiat tegevuse eest. Mul on praegu käsil Euroopa Vabatahtliku Teenistuse nelja vabatahtlikuga projekt, mille raames neli kohalikku noort on välismaal oma projekte tegemas. Lõppemas on aastane rahvusvaheline inimkaubanduse ja töötuse ennetamise projekt noortele. Projektipartneriteks on meil Venemaa, Rootsi ja Valgevene. Projekti käigus sain aru, et Ida-Virumaal on noorte eesmärgiks töö leidmine, enese arendamine on neile teisejärguline. Oli kurb üllatus, kui vabatahtliku tegevuse infotunnile tuli kohale kümme inimest, kes ootasid, et me neile hoopis vabadest töökohtadest räägime. Inimesi huvitab töö, aga neil pole isegi baasteadmisi, et kirjutada CV-d koos kaaskirjaga, neil pole sotsiaalseid oskuseid, nad ei valda keeli, nad ei oska internetis ohutult töötada jne. Euroopa Vabatahtliku Teenistuse Programm on mulle eriti südamelähedane, sest see annab mulle võimaluse panna ennast proovile erinevates rollides ning kombineerib mulle tähtsaid aspekte nagu suhtlemine, keelte praktika, karjäärinõustamise praktika ja võimalus aidata teisi. Nemad pakkusid ka treeningu läbi viimise kogemust suhtlemisel noortega, kes tahtsid kasutada Euroopa Vabatahtliku Teenistuse Programmi. See oli mu esimene kogemus koolitaja rollis, mis andis mulle võimaluse kasutada kõiki neid teadmisi, mis ma olin kogenud teistel treeningutel osalejana ning ennast proovile panna. Tänu võetud ülesandele ma sain kinnitust, et mul on koolitaja oskused olemas ka ma tahan neid tulevikus rakendada. VITATEAM-i ma sattusin täiesti juhuslikult. Tulin Venemaalt tagasi Eestisse ja Ilona Ignatuhhina, kes on VITATEAM-i juht, pakus mulle tööd Euroopa Vabatahtliku Teenistuse Programmis. Alguses oli kõik tundmatu ja ebaselge, kuid peale kahte treeningut said asjad selgemaks ning ma leidsin palju kasulikke aspekte selle töö juures. Kuna oleme MTÜ, siis finantseerimine ei ole pidev ja kindlustatud ning omal soovil jätkasin EVT Programmiga tegelemist ka vabal tahtel. Noortega ma enne töötanud ei olnud, kuid õppisin tollal alushariduse pedagoogiks ning olin juba õpetanud inglise keelt noortele. Mingis mõttes on kõik loogiline. Mu eelmised kogemused aitavad mind siiamaani praegustes tegevustes. See on üsna keeruline asi. Alguses nad ei saanud minust üldse aru. Nad ei mõistnud, miks ma pühendan nii palju aega sellistele asjadele või miks ma tunnen suur vastutust oma tegemiste osas. Praegu on mu lähikondlased juba harjunud sellega, kuid mõnikord tekkivad momendid, kus nad tahavad , et ma veedaksin nendega rohkem aega ning mõtleksin ka teiste asjade peale. Millisel tasemel on teie arvates Eesti vabatahtlikkuse kultuur? Mis on hästi? Mis on halvasti? Mida saaks paremini teha? Raske on niimoodi hinnangut anda tervele Eestile, kuid minu kogemus on näidanud, et eestlaste seas on palju rohkem neid, kes tahavad ja teevad vabatahtlikku tööd. Venelaste seas neid on kahjuks vähem. Aga ma praegu räägin noortest. Vanema põlvdkonna seas on minu arust sama palju vabahatlike nii eestlaste kui ka venelaste seas. On hea, et meie ühiskonnas üha rohkem rõhutatakse vabatahtliku tegevuse tähtsust ja vajadust ning tehakse seda auväärseks ja märgatavaks. Minu meelest pidurdab vabatahtlikku tegutsemist meie majanduslik olukord ja tööandjate valmiduse puudumise vabatahtlikkuse aktsepteerimise osas. See on vist ka usalduse küsimus. Me oleme väga kahtlustavad inimesed siin Eestis ning ei ole veel harjunud teisi usaldama. Vabatahtlikku tööd tehes avaneb teile uskumatu suur ja mahukas infotsoon. Sellest infost on meil vabadus valida just seda, mis toetab edaspidises enesearengus ja põhitöös. Vabatahtlik tegevus annab ka uskumatult palju uusi kontakte nii Eestis kui ka väljaspool seda. Minu meelest saab vabatahtliku tegutsemise plusse hinnata alles siis, kui omatakse tegutsemise kogemust. JEKATERINA GVIRDZISVILI (25)