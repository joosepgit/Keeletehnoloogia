www.naisteleht.ee	 Lahendus peitub püsimeigis, mis lubab need mured unustada mitmeks aastaks. Keeruline kulmukaar Tiia Ilusalongi kosmeetik Jelena Zaitseva, kes on spetsialiseerunud püsimeigi tegemisele, ütleb, et tema juures käib nii noori kui vanemaid naisi: «Ei ole nii, et mingi kindel vanus seda teenust eelistaks – kõigil on püsimeigi tahtmiseks omad põhjused.» Kes tahab kulme toonida, kes soovib huultele konkreetsemat kontuuri, kes ihkab igapäevasest silmalaineri kasutamisest loobuda – kõik need soovid saab täita püsimeigiaparaadiga abil. Jelena mõistab suurepäraselt naisi, kes püsimeigis lahendust näevad: püsimeik püsib peal kuni viis aastat, ehk kogu selle aja ei pea igapäevase jumestuse pärast muret tundma. Kokkuvõttes tuleb püsimeik ka kindlasti odavam kui iga paari kuu tagant uusi ilutarvikuid soetada. Püsimeigi hinnad algavad paarist tuhandest kroonist, ent lõplik summa sõltub sellest, kui suurt pinda ja milliseid näo osi toonida soovitakse. Milline on populaarseim püsimeigisoov? Kõige enam tahetakse Jelena sõnul kulmujoont toonida. «See on ka loomulik, sest kulmud on väga olulised jooned – need raamivad nägu ja teevad selle ilmekaks,» ütleb Jelena. Samuti käib nende igapäevane joonistamine paljudele naistele üle jõu – lihtsalt oskustest jääb väheks. Veidi kipitust Kuigi kosmeetikulaud, millele klient lamama pannakse, ja meigi tegemiseks mõeldud aparaat meenutavad suuresti hambaarstitooli ja -puuri, ei ole püsimeigi protseduur üldjuhul valulik, sest värvaine kantakse naha pindmisse kihti, kus närvilõpmed puuduvad. Klient võib tunda vaid kerget ärritust või kipitust, sest naha tundlikkus on igaühel erinev. Mõnele võib olla ebamugav, kui kosmeetik tema nahka protseduuri ajal õrnalt venitab. Ent sellega ebameeldivused ka lõpevad. «Üsna lihtne protseduur, midagi kartma küll ei pea,» kinnitab Jelena ja lisab, et väga õrna nahaga inimestele on mõeldud ka spetsiaalsed tooted, ent üldiselt neid vaja ei lähe. Kuidas kliendid oma uude välimusse suhtuvad? Jelena muigab ja ütleb, et kuna muutused on alguses üsna tugevad – heidad pingile täiesti meikimata näoga ja tõused meigitult –, ehmuvad paljud peeglisse vaadates. Mõned veidi võõristavad, ent rahulolematuid on väga-väga vähe. Kuidas püsimeigi tegemine käib? Püsi- ehk tattoo-meikimisel kantakse värvaine naha pindmisse kihti ehk epidermisesse. Värvikaardilt saab valida sobiva tooni, et lõpptulemus jääks kaunis ja loomulik. Silmakontuuri tegemiseks on paar värvitooni, kulmude ja huulte kontuure saab valida enamate värvide hulgast. «Protseduuri eesmärk on loomulikkus, mitte tugev ja ülepingutatud meik,» ütleb kosmeetik Jelena Zaitseva. Alguses on meik tunduvalt tumedam, ent viie päevaga eemaldub neilt kerge koorik ja naha loomulik toon taastub. Vahetult pärast protseduuri ei tohi püsimeigitud kohti katsuda ega neilt koorikuid rebida, saunas käia ega tugevat kosmeetikat kasutada ning värske huulekontuuriga pole soovitatav kirglikult suudelda.