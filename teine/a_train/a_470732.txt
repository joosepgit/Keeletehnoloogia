www.naisteleht.ee	 Pilates Pilates on ohutu treeningmeetod, mis aitab taastuda vigastustest ja ka rasedusest (suur osa selles on vaagnapõhja lihaste treenimisel). See trenn sobib kõigile, kaasa arvatud neile, kes pole varem treeninud, sest treener on pidevalt kõrval, abistab ja õpetab õigesti liigutama ning hingama. Põhiosas toimub trenn mattidel, liigutused on aeglased, eesmärgiks on suurendada painduvust ja jõudu ning saavutada kontroll keha üle. Põhirõhk on siseelundeid ja skeletti toetavate lihaste tugevdamisel. Samaaegselt õpitakse kontrollima oma pisimaidki lihaseid, õigesti hingama ja vaimselt lõõgastuma. Treener Kaia Heinleht: «Pilatese eesmärk ei ole kulturistlik, vaid loomulikult arenenud keha. Pilatese treeningu kaudu saab õppida kontrollima ka kõige väiksemaid liigutusi ja mõistma keha liikumisjõudu.» Jooga Jooga jaguneb väga paljudeks koolkondadeks, Eestis on levinumad Kundalini ja Sivananda jooga ning neid saab harrastada mitmes spordiklubis ja üksiktreeningutel. Need kaks suunda ei kuulu n-ö pehme jooga sekka, vaid on üsna intensiivsed, keskmisest ehk veidi raskemadki. Ent vaatamata sellele sobivad ka algajatele – nemad saavad teha lihtsamaid harjutusi. Joogatund kestab umbes 1,5 tundi. Tehakse nii liikuvust nõudvaid harjutusi kui ka staatilisi, nn hoidmisharjutusi. Joogat ei pea sugugi vaid spordiklubis tegemas käima. Seda võib harrastada ka kodus ja reisil, väiksemaid harjutusi saab teha isegi töö juures. Kel algoskused omandatud, võib end edasi arendada näiteks raamatu ja treeningvideo abil. Oskused tulevad aegamisi, rõhutavad kõik joogatreenerid. Treener Ly Kütt: «Kui enamasti kujutatakse ette, et jooga on vaimne – istutakse maas imelikes poosides ja ümisetakse mantraid –, siis näiteks Kundalini jooga sobib ka täiesti tavalisele inimesele, kes tahab end lihtsalt maandada. Ning kui vahel tundubki naljakas, et mida mulle see paari sõrme kõverdamine ikka annab, siis teadmiseks: joogas ei ole midagi suvalist. Kõik on aastatuhandetega nii loodud, et jooga aitaks keha treenida. Näiteks võib sellest abi saada närvi- ja immuunsüsteemi tugevdamisel.» BodyBalance LesMillesi süsteemi kuuluv BodyBalance on rahulik, lõõgastav ja õpetab kontrollima oma keha. BodyBalance’is tehakse rahuliku muusika saatel harjutusi ja venitusi, mis põhinevad suuresti tai chi ja Pilatese tehnikatel. Lisaks heale koormusele – harjutused on intensiivsed – tugevdab see treening ka lihaseid ning parandab liikuvust ja rühti. Alguses võivad harjutused tunduda võrdlemisi keerulised, kuid juba paari treeningkorraga tulevad need paremini välja ja liigutused muutuvad sujuvamaks. Tunni lõpetab lihtne meditatsioon, et võtta hetkeks aeg maha ja tegelda oma mõtetega. Treener Tuuli Jõgar: «Kuigi treening sobib nii meestele kui naistele ja vanusest hoolimata, soovitan seda eriti kontoriinimestele. Vahel tulevad nad trenni, on täiesti kõvera rühiga, aga juba kuu aja pärast on muutused lausa silmaga näha. Isegi kui inimene tuleb esimesse trenni nii, et ta üldse ei paindu, pole hullu, harjutamisega kõik paraneb.» Mida veel proovida? Spordiklubide tunniplaanidest võib peale Pilatese, BodyBalance’i ja jooga leida aeg-ajalt ka muid lõõgastavaid treeninguid, näiteks Shindo, süvavenituse ja Nia. Nias ehk Neurosimular Interactive Actionis on ühendatud jooga, džässtants, tai chi ja muud liikumislaadid. Süvavenitus, nagu nimi ütleb, aitab peale suurte lihaste venitada ka süvalihaseid. Shindo on Jaapanist pärit massaaži, venitus- ja lõõgastusharjutuste süsteem, kus on ühendatud iidne idamaine tarkus kõige uuemate teadmistega inimese anatoomiast-füsioloogiast. Shindo aitab saavutada keha ja meele tasakaalu ning vabastada need sinna kuhjunud füüsilistest ja emotsionaalsetest pingetest.