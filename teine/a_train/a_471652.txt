arvamus.postimees.ee	 Neeme Korv: Telliskivi-tund? Vaadeldes seda hullumeelselt suurt tähemärkide hulka, mille erakonnad on suutnud nädalavahetusega meediasse üles laadida, jääb mulje, nagu viimasel ajal õige sageli, et enamikku sellest ei peakski tegelikult üldse lugema. Avalikkus on sõnadevoolu uputatud ja vähesed suudavad sellest jõest läbi ujuda. Kas peakski õieti viitsima, kui tõde tuleb juba otsida mujalt kui arutelust, kas tööandja peab maksma hüvitist ühe kuu rohkem või vähem. Meenub üks kirjanikust kapteni Lembit Uustulndi meresõidu-kild. Kuidas laevameeskond kuude kaupa merel mõne ruutmeetri peal loksub ja rasket tööd teeb. Ja siis ühel päeval hakkab teise mehe nägu korraga «telliskivi nõudma». Ka ametisolev valitsus on teinud koos mitmeid karme otsuseid, mida üleilmne ilmastik pole kaugeltki soosinud. Kuid – kas mulle ainult tundub, aga eriti Reformierakonna ja vähem IRLi poolelt on lastud välja paista, et valitsuses on see telliskivi-aeg kätte jõudnud. Eks kapten otsusta, kas leitakse võimalus vett ja vilet näinud meeskond taas ühendada või muntserdatakse uued kulid. Viimane näib kergem, kuid pole tingimata parem tee.