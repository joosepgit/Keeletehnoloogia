www.naisteleht.ee	 Elu kahe linna vahel ei ole lihtne, ent Alina suhtub asjasse rahulikult. «Prooviperioode, kui tuleb pikemalt Tartus olla, on ju kaks-kolm hooaja jooksul – see ei ole nii hull,» selgitab ta. «Mõnus on ju tööl olla, puhkadki kodumuredest. Aga eks füüsiliselt ikka väsitab.» Kogu selle töö keskel on Alinale kõige tähtsam siiski poeg Aleksandr. Temalt on noor ema õppinud pöörast elurõõmu, millega väike poiss ise maailma avastab. Südamest naerma ajas poeg Alina viimati siis, kui naine lipsas teatrist proovi vaheajal koju, näol teatraalne, maski meenutav grimm: kriitvalge nägu ja sügavmustad sõõrid silmade ümber. Teised kodused heitsid uksest sisse astunud Alinale üpris hämmeldunud pilgu, Aleksandr tuli, seiras emmet ja langetas otsuse: «Mamotška krasivaja!» («Emme on ilus!» – tlk) Kui Alina on Tallinnas, käivad nad pojaga palju jalutamas ja ujumas. Aleksandrile meeldib ka, kui ema talle ette loeb – seda on Alina teinud nii palju, et pojal on mõned lasteraamatud juba peas. Mehega kahekesi käiakse aga kinos. Samas tunnistab Alina, et kui perenaine viibib palju kodust eemal, ei jää koju saabudes romantikaks eriti aega. «Siis me hoopis koos koristame,» muigab ta. Tahavad veel lapsi Praegu, kui poeg on juba pea kahene, tunneb Alina, et ta hakkab justkui uuesti iseseisvuma. «Esimestel aastatel on side lapsega nii tugev,» tõdeb ta. Nüüd tunnetab Alina end üle tüki aja taas loova persoonina, näitlejana. Ent see ei tähenda, et ta rohkem lapsi ei tahaks, tahab küll. Hetkel on valmidus peas olemas, aga see peab ka südamesse jõudma. «Tahan, et teine laps oleks täpselt sama oodatud kui Aleksandr!» Eve Jaakson