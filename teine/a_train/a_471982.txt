www.naisteleht.ee	 Autoõnnetusse sattunud Agaate ja Einari lastelaste Krista (10) ja Timo (6) puhul tekitas lisaks vigastustele küsimusi ka tulevik – nende ema Monika oli hooldusõiguse äsja andnud hukkunud vanavanematele. Tänaseks on Krista ja Timo haiglast välja saanud. Kuigi laste ema oli elu keerdkäikude tõttu nende kasvatamisest loobunud, elavad poeg ja tütar taas tema juures, koos ema elukaaslase Kalle ja väikese kasuõe Elisaga. Hukkunud vanavanemate maja Mõhkülas on tühi. Monikal pole esialgu plaanis sinna minna, vaid kõigi lastega oma koju Roodeväljale jääda, sest mees Kalle töötab seal. Monika on kodune ja kannab nüüd hoolt nii aastase pisitütre Elisa kui Timo eest. Timo õnnetuses vigastada saanud kael paraneb hästi, kuid seda toetab veel meditsiiniline krae. Arstlikul läbivaatusel jaanuaris selgub, kuidas vigastus paranenud on. Krista, kes pääses Timost kergemini, on täielikult tervenenud ja käib jälle Kiigemetsa koolis. Tee Roodeväljalt Kiigemetsa on pikk – ema viib Krista esmaspäeviti bussiga kooli ja sõidab reedeti talle jälle järele –, kuid esialgu Monika sellises elukorralduses probleemi ei näe. «Tuleb uskuda, et kõik läheb korda ja saame hakkama,» ütleb Monika ise ja usub, et ka lapsed kohanevad tasapisi uue olukorraga. Autoõnnetuse ja vanavanemate Einari ja Agaate kohta küsivad Krista ja Timo ikka ja jälle: «Lapsed räägivad sellest küll,» tunnistab Monika. «Olen optimist,» ütleb naine, kes hoolimata raskustest oma lastest loobuda ei kavatse.