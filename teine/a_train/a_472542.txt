www.naisteleht.ee	 Lihaseid lapsi ei saa Kelle kasvatada jäävad Lida pisikesed tütred, ei olnud üldse küsimus. «Teadsin, et kui midagi juhtub, võtan nad enda juurde juba siis, kui mu õde veel elas. Muidugi see teadmine šokeeris mind,» ütleb naine, kes traagilise öö järel korraga kahe tüdruku emaks sai. «Aga ma ei kujuta kuidagi ette, et oleksin nad lastekodusse andnud.» Kaks nurisünnitust üle elanud naine on leppinud, et saatuse tahtel ta ise lapsi ei saa. Seda lähedasemad Karolina ja Sonja talle on. «Olin tüdrukuid nende sünnist saadik hoidmas käinud, aitasin nad ka sünnitusmajast koju tuua,» räägib Natalja. Kahe emaga tütred Ametlik lapsendamisprotseduur vältas peaaegu neli aastat. Algul anti tüdrukud Nataljale aastaks ja mullu sai ta nad lõpuks päriselt endale. «Kohtuniku viimane lause oli, et ta on väga rõõmus, et meie maal on veel nii häid inimesi. Pärast kinkis ta Karolinale ka šokolaadi,» meenutab Natalja. Kaks aastat tagasi ostsid Natalja ja tema mees Aleksei Valka korteri, mis on nüüd koduks ka tüdrukutele. Karolinast on sirgunud koolilaps, Sonja käib ettevalmistusklassis. Pärast Lida surma öeldi tüdrukutele, et nende ema sõitis mõneks ajaks ära, ent pikapeale on nad juhtunust ise aru saanud. Koos oma uute vanematega käivad nad nüüd regulaarselt kalmistul, saatjaks teadmine – neil on kaks ema.