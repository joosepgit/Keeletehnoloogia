www.naisteleht.ee	 keha ja vaim Kõige mugavam on vesikirbule hoog sisse lükata hüppesillalt: F: Terje Ugandi Kui vee peal kõndimine on endiselt pigem jumalate lõbu, siis vee peal hüppamine pole enam mingi ulme. Selleks tuleb laenutada uus veespordivahend pumpbike ehk vesikirp. Kui Paide avatud noortekeskuse juhataja Margit Udam otsis internetis põnevaid spordivahendeid, millega noored saaksid suvel lõbusalt aega veeta, jäi ta pilk vesikirbul kohe pidama. Esimesena kohalikul järvel kirbutamise selgeks õppinud Gert Põder tunnistab, et vilumuse saavutamine nõuab oma aja. «Kõrvalt vaadates tundub lihtne, kuid tegelikult on palju olulisi nõkse, milleta see sõiduriist vee peal ei püsi,» sõnab ta. Gerdil kulus ligi pool päeva, enne kui õiged sõiduvõtted kätte sai ja vee peal liuglemine välja tuli. Kristiina Vahesalu läheb Naistelehe palvel esimese neiuna Paides vesikirbuga veele, tõestamaks, et tegemist pole vaid meestele mõeldud lõbusõidukiga. Julge katsetus ja külm suplus Tal seisab ees karm katsumus: tänavune nadi Eestimaa suvi pole veetemperatuuri kuigi kõrgele tõstnud. Gert nendib teadja mehena, et suplusest ei pääse Kristiina esimesel korral niikuinii. «Pole hullu! Loodetavasti ei jää ma haigeks,» ütleb Kristiina vastu ja teatab, et sööb iga päev ühe greibi. Kõige tähtsam on Gerdi selgitust mööda tõugata vesikirbule sisse hea hoog ja siis keha õiges rütmis üles-alla liigutada. «Tasakaalu tuleb ka hoida, muidu pöörab sõiduk end viltu ja vajub vette!»