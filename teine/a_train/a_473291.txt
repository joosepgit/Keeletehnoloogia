www.naisteleht.ee	 Ühtegi ebaloomulikku või valusasse asendisse mind ei sunnita: jalga kaela taha panema ei pea ja suitsusingina lae alla rippuma ei tõmmata. Kui trenn läbi, on väsinud nii keha kui vaim. Vaim on väsinud keskendumisest oma kehale («Naba vastu selga, õlad alla, hinga sisse, hinga välja … hinga!» kordad endale ju kogu trenni aja!) ja keha harjutustest, mis esmapilgul näivad imelihtsad. Treener Tuul julgustab pilatesega tegelema mis tahes füüsilises vormis ja vanuses inimesi. Viimaste aastate tubli tugitoolisportlasena nõustun temaga täielikult – see tundub tõesti kõigile sobivat. Tõeliselt tõhus! Aastate eest käisin pilatese rühmatreeningus ja pärast olen proovinud kodus ise pilatese-DVD järgi sportlik olla. Rühmatreening oli tõhusam, pärast seda tundsin end tõeliselt motiveerituna. Ja kodus oli treenida lihtsam, kui olid spordiklubis treeneri juhiste järgi õige hingamise ja kehahoiaku korralikult selgeks saanud. Treening pilatesemasinal on aga neist kõigist kõige efektiivsem, sest kui treener sind masina kõrval ikka pidevalt kontrollib ja juhendab, siis juba viilida ei saa! Ega tahagi, sest tunned iga meelega, kuidas sa õigesti hingates ja harjutusi maksimumpingega sooritades oma kehale vaid head teed. Pilates andvat tunde, et oled pikem ja parema rühiga. Nii see on: pärast trenni tunnen end nagu marionettnukk, keda keegi pähe kinnitatud nööri pidi ülespoole sikutab. Kertu Sikk Millele pilatese-trennis tähelepanu pöörata? Treener appi: Enne kui masinal iseseisvalt treenima hakata, tuleb kindlasti osaleda personaaltreeningus. Treener kontrollib su kehahoidu, hingamist ja tutvustab sulle treeningmasinat. Siis hiljem omal käel treenima hakates tead, millele tähelepanu pöörata. Naba vastu selga ehk jõujaam: Jõujaamaks nimetatakse lihasrühma keha keskosa ümber, nende hulka kuuluvad kõhu-, alaselja- ja tuharalihased. Kõik pilatese liigutused algavad sealt. Keha kontrollimine on esmatähtis vigastuste vältimiseks. Hinga!: Õige hingamine annab vastupidavust ja energiat, sundides samal ajal lõõgastuma. Nii on treening tõhusam ja organism tänulik. Mis on pilates? Pilates on treening, mis sobib east ja soost sõltumata nii taastusravi vajajatele kui ka tippsportlastele. Erinevalt teistest lihastreeningutest keskendub see süvalihastele ja koormab keha ühtlaselt. Pilatesega saavutab lihastasakaalu ja parema kehatunnetuse. Treenitud saavad vaagnapõhjalihased, kõhu süvalihased ja väikesed lülisammast toetavad lihased. Sissetõmmatud kõht surub selja sirgemaks ja enesetunne muutub paremaks. Kellele sobib pilates? Igas eas ja vormis inimestele. Sünnitusjärgseks taastumiseks. Vormi taastada soovijatele, näiteks lihaste töövõime taastamiseks pärast vigastust. Neile, kes soovivad vabaneda selja- ja turjapiirkonna valudest ning tahavad endale tervet ja kaunist keha.