arvamus.postimees.ee	 Mikk Salu: Saksamaa kaotus Mõne päeva pärast avaneb Ida-Euroopa riikide elanikele lõplikult Saksamaa tööturg. Kui paljud teised ­Euroopa riigid, olgu nendeks siis Soome või Suurbritannia, avasid oma turu juba varem, siis sakslased kartsid ja venitasid viimase võimaluseni. Kui Euroopa Liit poleks seda tärminit – 1. mai 2011 – ette seadnud, hoiaksid sakslased oma turgu ilmselt veelgi kauem lukus. REKLAAM Kõige suuremad kaotajad selles mängus on sakslased ise. Tegelikult nad tunnistavad nüüd ka ise, et ilmselt mingit suurt välistööliste voolu polegi oodata, ülejäänud Euroopa jõukamad riigi on juba koore ära riisunud, saanud endale varem ja parema tööjõu. Ksenofoobiast ja rumalusest kantud hirmud pole tõeks saanud. Mäletatavasti kartsid kunagi ju ka soomlased vaeste eestlaste horde, kes tulevad Soome, võtavad ära töökohad ja abiraha. Nüüd saavad soomlased ka ise aru, et paanika oli asjata. Pigem vastupidi, Soomes tööl käivad eestlased on andnud oma osa sealsesse majanduse ja heaolu kasvu. Ida-Euroopa töölised ei ole Lääne-Euroopat paljaks röövinud, need, kes avasid oma tööturu varem, said sellest kiiresti aru ja oskasid sellest ka kasu lõigata. Saksamaa jäi niisugusest konkurentsieelisest ilma.