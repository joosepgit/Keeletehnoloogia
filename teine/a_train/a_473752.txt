arvamus.postimees.ee	 Repliik: lapse pilguga Jaanuari alguses kuulutas Arteri lastelehekülg välja vabariigi aastapäeva teemalise joonistusvõistluse, kuhu võis saata pilte president Toomas Hendrik Ilvesest ja Evelin Ilvesest. Tänases Arteris on parimad tööd kõigile näha. REKLAAM Sageli on lapsed paremad märkajad ja vahel ka paremad üldistajad kui täiskasvanud, suutes info hulgast noppida püsivaid märke, üldist tendentsi, mis suurtel tabamata jääb. Kuvand, mis võistlusele jõudnud piltides presidendipaarist joonistub, on ilmselt kogutud samamoodi, suure infohulga seast esile tõusnud läbivatest tähelepanekutest. Need pildid, mis lõpuks presidendipaarile mälestuseks kingitakse, on sellise kuvandi kujunemise uurijale hindamatu materjal. Nagu ka pildid ise – väga siirad, tabavalt vaimukad. Selle kõrval võis näha teist kuvandit, juhendajate oma, seda, mida peetakse paslikuks või, vastupidi, mingil põhjusel naljakaks presidendipaari kohta arvata. Ei ole midagi imelikku selles, kui president küpsetab leiba ja hõikab rulluisutava Evelin Ilvese tuppa sööma, kuid kui sama motiiv kordub terve rühma piltidel, võib arvata, et need räägivad enam juhendaja kui laste nägemusest. Ega sellest polekski midagi, kui selline lapse nägemuse lämmatamine ei korduks erinevate võistluste puhul ikka ja jälle. Neil puhkudel on näha, et juhendajad on laste oskust märgata ja üldistada alahinnanud ning surunud neile peale täiskasvanu pilgu, täiskasvanu huumori, mis võib olla küll lõbus, aga võlts. Nagu vilets komöödiaetendus, mis järgmisel päeval meelest läheb.