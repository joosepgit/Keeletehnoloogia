arvamus.postimees.ee	 Juhtkiri: sotside võit Hoolimata ehmatusest, mida valitsuse mõte maksed teise pensionisambasse külmutada avalikkuses kaasa tõi, on see nüüd tehtud – 1. juunist riik enam teise sambasse ei panusta. Praeguste plaanide kohaselt taastuks riigi osalus ületuleval aastal. Muidugi, kõigile oleks parem, kui nii radikaalseid otsuseid ei oleks üldse vaja teha, kuid et ajad on just sellised nagu on, siis pole pääsu. Ning arvestades, et prognooside järgi peab valitsus leidma veel veidi alla kuue miljardi, kust kokku hoida, tuleb seda tõenäoliselt lugeda esimeseks sammuks mitte enam valusate, vaid väga valusate valikute tegemisel. Ent koalitsioonierakondadest on teise pensionisamba külmutamise protsessis võidumehed sotsiaaldemokraadid. Olid ju nemad kahe suure partnerpartei survest hoolimata esialgu külmutamise vastu, kuid nüüd suutsid nad välja kaubelda korraliku kompromissvariandi kõigile pensionikogujatele. Nii saavad tulevased pensionärid omal soovil ikkagi teise sambasse kogumist jätkata. Ning – jah, täna kõlab see isegi veidi liiga optimistlikult – lubab valitsuse teatud majanduskasvu saavutamisel toetada vabatahtlikult kogumist jätkanute panust senise nelja protsendi asemel suisa kuue protsendiga. Igatahes on sotsiaaldemokraadid näidanud end jõulise, otsustava ja seejuures paindlikuna, selle sõna heas tähenduses. Kogu kärpimissaaga kestel on igal valitsus­erakonnal olnud oma pühad lehmad – valdkonnad, mille kallale mitte mingil tingimusel minna ei lubata, enne pudenegu Eesti majanduspoliitika kas või põrmuks. Just sotsiaaldemokraadid lubasid nüüd esimesena oma seni pühaks peetu kärpimislauale, rääkisid läbi ja tegid teoks. Teistel erakondadel on, millest õppida, selle asemel et jäigalt ja kramplikult just oma valimisloosungeist kinni hoida. Aga ka eile teatavaks tehtud kompromiss on seotud riskidega. Raskel ajal on häid uudiseid tarvis ning arvestades pahameeletormi, mille tõi kaasa juba ainuüksi idee teise pensionisamba külmutamisest, pidi valitsus leidma piitsa juurde ka prääniku. See leitigi, kuid valitsuserakonnad peavad nüüd paluma ja töötama selle nimel, et kibedal ajal antud magusaid lubadusi oleks tulevikus võimalik täita. Siiski tuleb tunnistada, et külmutamisotsus andis kogumispensionisüsteemi usaldusväärsusele hoobi. Usalduse taastamiseks, ja seda on juba mõned eksperdid ka välja öelnud, oleks mõistlik kogu see süsteem üle vaadata, tagamaks pensionikogujale turvatunne, et kogutud pension ei jookse nagu peen liiv läbi fondihalduri sõrmede.