arvamus.postimees.ee	 Otsusekindel Väike-Jaak leidis oma mäe Sümboolselt alustas Tartu Ülikooli uus rektor Volli Kalm tööd juba eile õhtul kell 18, mil ta oli kutsutud üliõpilasedustuse koosolekule. Varasemast ülikoolitöö ajast on Kalmul meenutada ka mitte nii häid suhteid üliõpilastega. REKLAAM Umbes kümne aasta eest teenis ta kõige tudengivaenulikuma kõrgharidustöötaja tiitli ja asetas selle tõestuseks riiulisse kuju «Peata mõtleja», kuna rikkus ära ühe autosõidu. Nimelt otsustas üks seltskond eesotsas Aarne Otteriga sõita üliõpilas­edustuse autoga üritusele Belgiasse. Kalm käskis neil poolelt teelt tagasi tulla. «Teeksin seda iga kell uuesti,» ütleb Kalm, kel õnnestus oma tudengiajal teenida muidu korraliku õppetöö kõrvale ka mõned käskkirjad. Reisimise ja pikaks veninud ekspeditsioonide tõttu. «Palju rohkem oleks võinud omal ajal ülikoolitarkusest võtta, kui toona oma tarkusest võtta oskasin,» tunnistab ta nüüd. Rändamine ja mäed on Kalmule meeldinud gümnaasiumist saadik. Pärast Vändra keskkooli lõpetamist oli tal valida kahe vahel – minna tehnikaülikooli või Tartusse geoloogia peale. Mägedearmastus võitis. Tänaseni on ta suutnud elada nii, et igal aastal on jõudnud vähemalt korra mägedesse. Haridusminister Jaak Aaviksoo leiab, et kui teda ennast on tituleeritud «reljeefseks» ja «äkiliseks», siis Kalm seda pole. «Aga see ei tähenda, et Kalm on pehme,» toonitab korduvalt Aaviksoo, kes Kalmu omal ajal prorektoriks kutsus. Kuid ühiseid jooni kahe mehe vahel kindlasti leidub, sest ülikoolis kutsuti Kalmu just Aaviksoo järgi Väike-Jaaguks. «Ta on kaalutlev ja sihikindel,» ütleb Aaviksoo. «Kalmu ei ole võimalik ära rääkida. Ma arvan, et olulises osas jätkab ta Karise alustatud asju.» Viimast kuud rektoriametis olev Alar Karis peab Kalmu endast konkreetsemaks inimeseks. «Volli on otsusekindlam kui mina. Mis ei tähenda, et ma poleks suutnud otsuseid teha, aga ma ehk lasen teistel rohkem rääkida,» pakub Karis. Kui jagada ülikool kõvadeks ja pehmeteks aladeks (selles vastanduses ei ole Tartu Ülikool üksi, see on igal pool nii), on Kalm väga selgelt «kõvade» poole pealt. «Samas, pange tähele, on Kalm ise väga väikese eriala inimene,» tõdeb Karis. «Geoloogia on üks väiksemaid alasid Tartu Ülikoolis ja geoloogia on ka doteeritud ala. Selles mõttes Kalm ehk mõistab paremini väiksemate erialade muresid ja tõenäoliselt see vaigistas kartuse, et Kalm hakkaks soosima suuremaid ja tugevamaid.» Juuli alguses ametisse asuv Kalm alustab tööd meeskonnaga. Kohtub rektoraadiga, asub läbirääkimisi pidama teaduskondade, huvigruppidega. Üsna nukrasse seisu jääb Kalmu lahkumise järel aga Eesti teadus­agentuur, mida ta alates märtsist juhtis. Selle nädala esmaspäeval saatis Eesti Teaduste Akadeemia asepresident Jüri Engelbrecht Eesti Teaduse Tippkeskuse nõukogu nimel Kalmule kurja kirja, milles süüdistas Kalmu teadusasutustele mõeldud uurimisraha jagamisega venitamises. Nimelt kuulutas teadus­agentuur märtsis välja institutsionaalsete uurimistoetuste projektikonkursi ligi seitsme miljoni euro jagamiseks, kuid polnud vähematki selgust, kuidas ja milliste kriteeriumide alusel taotlusi hindama hakatakse. Juba eile helistati Kalmule rektorivalimistel alla jäänud Toivo Maimetsale ja kutsuti teda teadusraha asju selgeks sättima, kuid Maimets ei olnud kohast huvitatud.