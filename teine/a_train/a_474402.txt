arvamus.postimees.ee	 Juhtkiri: poliitkatsetuse lõpp Nii nagu politoloog Tõnis Saarts vahetult pärast läinudsuviseid Euroopa Parlamendi valimisi ennustas, muudab riigikogu suure tõenäosusega täna 2006. aastal vastu võetud seadust ning europarlamenti hakatakse taas valima avatud nimekirjade alusel. See tähendab, et valija saab otsustada ka sobiva kandidaadi üle nimekirjas, mitte ainult valida parteide ja üksikkandidaatide vahel, nagu mullu suvel. Europarlamendi valimise kord on Eestis olnud erakondliku katsejänese rollis. Esimene vastav seadus võeti vastu suletud nimekirjadega, siis tehti need 2004. aastaks avatuks, suleti kaks aastat hiljem ning 2010 liigub pendel taas teise seina. Teatud koomilise nüansi lisab asjaolu, et seda ajendit, miks nimekirjad eurovalimistel suleti, erakonnad tegelikult muuta ei suutnud. Kui avatud nimekirjadega kogus teiste eurosaadikuiks pürgijatega võrreldes ülekaaluka häältesaagi Toomas Hendrik Ilves, siis suletud nimekirjade tingimustes sai samaga hakkama üksikkandidaat Indrek Tarand. Toimunu näitas, et poliittehnoloogiliste võtetega ei õnnestu parteidel endale tegelikult senisest soodsamat valimisotsust hankida. Nii osutus mõistlikumaks seadus uuesti ümber teha, sest parandatud variandi puhul ei saa erakondi edaspidi vähemalt valimisnimekirjade kokkupaneku tagatoalepetes süüdistada. Kui suletud nimekirjade trikk eurovalimistel õnnestunuks, siis võinuks oodata sarnase valimiskorra tungimist mujalegi. Miks peaks riigikogu valimistel saama hääli anda konkreetsele kandidaadile? Eks sealgi ole erakonnad enda meelest piisavalt targad, et võimekamaid ja pädevamaid ise ettepoole lükata. Kui eurovalimiste suletud nimekirjad tõepoolest olid test valijate valmisolekust parteidele üldse suurema otsustusõiguse andmiseks, siis oli testi tulemus negatiivne. Analüütikud nimetasid viimaseid europarlamendi valimisi protestivalimisteks ning neil oli õigus – nimelt protestivaimust kantud Tarandi valimisedu näitas, et valijad tahavad vähemalt kord nelja aasta jooksul anda hääletamise kaudu oma selge eelistuse ühele või teisele poliitikule. Võiks teha ka järelduse, et üldse peaksid erakonnad poliittehnoloogilise trikitamise asemel keskenduma valimisvõitluses enam sisulistele aruteludele. Kuid nagu tõdes ka õiguskantsler Indrek Teder oma ettekandes poliitilisest kultuurist Postimehe arvamuslõunal, ei ole poliittehnoloogia kadumist reaalses elus oodata. Siiski on hea, et vähemalt ühe suhteliselt jõhkra otsustusõiguse valijalt parteidele kantimise nägi rahvas läbi ning andis valimistel oma selge hinnangu. Rahva tahe vormub täna taas seaduseks.