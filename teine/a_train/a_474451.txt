www.naisteleht.ee	 TEEMAD Mihkel Kärmase edu pant: vähe napsu ja rohkelt sporti 2. November 2007 - 19:49 | anonüümne Pere toetus loeb palju Viimased kaheksa aastat on Mihkel teeninud kahte isandat, töötades korraga nii ETVs kui Eesti Ekspressis. Ta veedab tööl selgelt rohkem aega kui kodus. Aga «Pealtnägija» produtsent Piret Priisaar pole veel kuulnud Mihklit kurtmas vähese, peaaegu olematu eraelu üle. Pigem on Piret see, kes viskab nalja, et täna läks nii pikalt, vii naisele koju lilli. Aastatega on Mihkelgi õppinud tööga piiri pidama, näiteks pühapäeviti katsub ta tõesti töökohustustest hoiduda. Ja kodustega on tal vedanud, ütleb ta. «Nad on suurepärased inimesed, kes toetavad seda, mis ma teen. Kodus peab kõik korras olema, et suuta sellise koormusega tööd teha.» Mihkli naine on palunud, et mees avalikult nende pere koosseisust ja elust ei räägiks. Mees peab ta palvest, seda enam, et liigne lobisemine võib tuua ebameeldivusi kogu perele. Ehkki otseselt pole ükski intervjueeritav teda ähvardanud, on siiski targem karta kui kahetseda. Töö ja töö ja töö... Et kui palju siis Mihkel tegelikult töötab? Ajaliselt võttes kuus päeva nädalas iga päev üheksakümme tundi. Praktiliselt võttes koostab Mihkel endale aeg-ajalt nimekirju asjust, mis on tehtud ja mis ootab veel ees. Nimekirjade ja süsteemsuse järele on Mihkel hull. Pidevalt on tal kotis kaasas seitsmeleheküljeline tihedalt täis kirjutatud teemade leht, kus eesotsas parasjagu töös olevad ja juba lõppfaasi jõudnud lood, kõige viimase osa pealkiri on «Igavesed lood ja linnalegendid». Legend peata ratsanikust «Need on kõige lootusetumad juhtumid,» ütleb Kärmas ja toob näite: «Kunagi 20 aastat tagasi, 80ndatel, olid kaks noort kohutavalt armunud. Neiu jäi rasedaks ja sai lapse. Neiu isa oli kõrge KGB ametnik, kes ei soosinud suhet. Neiu sünnitas, aga kolm päeva pärast sünnitust öeldi talle, et laps on surnud. See suhe ei jäänud kestma ja naine läks eluga edasi. 2000. aastate alguses nägi naise sõbranna Rootsi telesaadet, kus rääkis üks orb. Kuidagi sai naine aru, et see on seesama laps, kes väidetavalt pidi surnud olema, ja tänu telesaatele said ema ja laps jälle kokku.» Et ema kannab laialtlevinud vene nime, võibki jääda Eestis samanimelisi läbi helistama. Mihklil õnnetus vahendaja kaudu siiski perekonnaga kontakt saavutada, kuid pere on korduvalt ja kategooriliselt keeldunud juhtunust avalikult rääkimast. Keskmiselt on Mihklil üheaegselt töös umbes 20 teemat. Osa neist on nii pika vinnaga, et saavad looks alles poole aasta pärast, ja osa jäävadki kirjutamata. Süvitsi minekut ja põhjalikkust oskavad inimesed hinnata. Mihkel ei mäleta juba ammusest ajast, et mõni intervjueeritav tema professionaalse kompetentsuse kahtluse alla oleks seadnud. Värin, mis valdab paljusid, kui kaamera käima läheb, on Mihklil kadunud ja naaseb vaid siis, kui tegemist on millegi väga eksklusiivse ja suurega. Näiteks oli seda vanglas istuva Toomas H. Liivi intervjuu välja ajamine, mille kallal nii Mihkel kui toimetaja Rasmus Kagge kõvasti vaeva nägid. Mihkel võrdleb seda jahiinstinktiga: adrenaliini on loos rohkem, sest vastutus on suur – üks vale samm ja kajastus massimeedias võib rikkuda kellegi elu. Isegi Mihkel kardab väga kuulsaid inimesi Viimane ebakindluse hetk meenub Mihklile ajast üle kümne aasta tagasi, mil president oli Lennart Meri. Mihkel oli just asunud tööle Eesti Ekspressi. «Käisin Prantsusmaal Meri riigivisiiti kajastamas. Neli päeva käisin ta sabas ega julgenud need neli päeva talle ühtegi küsimust esitada.» Oma esimese väga vastutusrikka intervjuuna mäletab Mihkel vestlust erastamisagentuuri direktori Jaan Manitskiga. Aasta oli siis 1993. «Mu süda peksis nii kõvasti, et peaaegu summutas niigi halva telefoniside.» Selliste nõrkushetkede puhuks on Mihklil oma lihtne retsept: mõtle, et ka see inimene tõuseb hommikul üles, tal on juuksed sassis ja pidžaama välja veninud nagu paljudel teistelgi inimestel. Et Mihkel ise hommikuti ja kogu tööaja erksalt vormis oleks, käib ta neli korda nädalas sportimas: Eesti Ekspressi töötajatega korvpallitrennis, squash’i mängimas, ujumas ja sellest aastast ka rahvusringhäälingu tiimiga palli põrgatamas. Viimases võistkonnas jookseb Mihkel palliväljakule näiteks koos hommikuse ärataja Toomas Luhatsi ja spordiajakirjaniku Anu Sääritsaga. Spordita ei kujuta Mihkel oma elu ette. Niisamuti ilma «Pealtnägijata». Kui ta hakkaks tunnetama, et on end tööga rebestamas, loobuks ta pigem Ekspressist. Ta teeks selle valiku äärmises sundseisus, teades, et Ekspress saab ka ilma temata hakkama, kuid «Pealtnägija» mitte. Seni pole Mihklil olnud põhjust seda otsust teha.