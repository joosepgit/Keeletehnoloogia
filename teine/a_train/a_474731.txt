www.bioneer.ee	 David Adam kirjutab meediaväljaandes Guardian uuest USA teadlaste poolt koostatud uuringust, mille kohaselt kliimasoojenemisega võitlemise meetmed võivad korallriffide jaoks tulla liiga hilja. Ülisuur kahju ookeanidele ning nende mitmekesisusele on vältimatu. California Standfordi Ülikooli juures paikneva Carnegie Instituudi teadlased hoiatavad, et ookeanivesi muutub liigse CO 2 tõttu atmosfääris sedavõrd happeliseks, et korallriffid hakkavad lagunema. Ka kuulus Suur Korallrahu Austraalia lähistel võib kaduda mõne aastakümne jooksul. Isegi kui inimestel õnnestuks kasvuhoonegaaside emissioon stabiliseerida, oleks ikkagi ohus ligi 90% korallriffidest. Okeanograafid Long Cao ja Ken Caldeira uurisid korallriffide kadumise protsessi. Ookeanid nimelt hapestuvad, sest CO 2 reageerib mereveega ja tekib süsihape. Viimase kahe sajandi jooksul on inimkond tootnud piisavalt hapet, et muuta ookeanide keskmist happesust 0,1 ühiku võrra happelisemaks. Tööstusrevolutsiooni algusest saati on umbes 1/3 inimtegevuse tagajärjel tekkinud ja atmosfääri eraldunud CO 2 st absorbeerunud maailma ookeanidesse. Ilma ookeanide rollita oleks CO 2 sisaldus atmosfääris tunduvalt suurem ja globaalne soojenemine ning selle mõjud dramaatilisemad. Ookeanide hapestumise mõjudest mere ökosüsteemidele on siiani vähe teada, kui üks tõenäoliseimaid tulemusi on kaltsiumi abil moodustuvate skelettide ja karpide (nagu korallid ja molluskid) aeglasem kasv, hävimine või mutatsioonid. „Me ei saa veel kindlalt väita, et kõik maailma korallrifid kaovad, aga tõenäosus, et rifid hapestumise üle elavad on väga väike,“ ütles okeanograaf Caldeira Guardianile . Kasvuhoonegaaside tase atmosfääris on hetkel 380-430 miljondikku mahuosa (ppm) CO 2 (erinevad uurimused annavad erinevaid tulemusi) võrreldes 280 ppm-ga tööstusrevolutsiooni eelsel ajal. Nimetatud kontsentratsioon on juba põhjustanud kliima soojenemist enam kui poole kraadi võrra (Celsiuse järgi) ja lähimatel aastakümnetel võib temperatuur veelgi kerkida. Teadlased meenutavad, et me oleme kaotamas liustike, vihmametsi ja koralle. On viimane aeg tegutseda, sest muidu kaovad meie planeedilt mitmed üliolulised ökosüsteemid ja siis ei saa enam keegi kindel olla, kas planeet üldse taastuda suudab.