www.naisteleht.ee	 Milline treening valida, kui õlad ja selg on arvuti taga istumisest pinges? Moodsate body&mind’i, jooga ja pilatese kõrval võib sel puhul abi saada vanast heast kallaneetikast. Kallaneetika on ameeriklanna Callan Pinckney välja töötatud harjutuste süsteem. «Sisuliselt on tegu võimlemisega, kus põhirõhk on selja treenimisel,» ütleb treener Merle Keedus. «Tund koosneb lihasharjutustest, venitustest ja hingamisharjutustest. Tunnis ei hüpata.» Kallaneetika on eriti hea skolioosi, rühihäirete ja seljavalude puhul, see aitab isegi peavalu vastu. Tõhusad venitused ja hingamisharjutused lõdvestavad ja vabastavad kogu keha päevasest pingest. «Samas ei pea olema seljahaige, et kallaneetikas käia, samuti pole meil vanusepiirangut. Meie põhimõte on, et enne harjutuste juurde asumist tuleb vabaneda pingest,» selgitab Keedus. «Selleks teeme kergeid soojendusharjutusi. Õige rühi saavutamiseks pöörame erilist tähelepanu kõhu-, selja-, reie- ja tuharalihaste tugevdamisele. Kõiki harjutusi teeme aeglases tempos, sest kallaneetika eesmärgiks ei ole üldise vastupidavuse arendamine nagu aeroobikas.» Kallaneetikatrennis on põhitähelepanu suunatud vaagna õige asendi säilitamisele ja õpitakse seda tahtlikult muutma. Enamik harjutusi nõuab vaagna pööramist ette – üles naba suunas. Õige vaagnahoid kiirendab harjutuste edu ning tugevdab vaagnavöötmesse kuuluvaid lihaseid. Merle rõhutab ka õige hingamise tähtsust. «Hingata tuleb harjutuste ajal täiesti normaalselt: ühtlaselt ja rahulikult. Jõuja venitusharjutustes kordame väga täpsetest lähteasenditest väikese ulatusega liigutusi.» Liigutusi tehakse sagedusega üks liigutus sekundis, algajate puhul on korduste arvuks kümme, ettevalmistusega võimlejatel 20–30. Üks saladus on kallaneetikatrennis veel. «Antagonistlikke lihaseid ehk tööd tegevate lihaste vastaslihaseid, st mittetöötavaid lihaseid tuleb samaaegsel tahtlikult ja aktiivselt lõdvestada, eriti venitusharjutustes,» ütleb Merle. Kallaneetikatrennid Tallinnas Spordiklubis Idakeskus treener Larissa Ivanho juhatusel T ja N kell 9.30, E ja N kell 20 ning P kell 13.45. Lisainfo telefonil 633 4715. Kadrioru spordiklubis treener Larissa Ivanho juhatusel T kell 16 ja R kell 12.15. Lisainfo telefonil 601 5758. Tartus Ilu- ja vaba aja keskuses Võlumaa treener Merle Keeduse juhatusel E ja K kell 18 ning N kell 19.30. Lisainfo telefonil 5662 3862 või meilitsi kallaneetika@hot.ee. Maardus Lahe spordikompleksis Nurga tänaval T ja N kell 18. Lisainfo telefonil 600 4040.