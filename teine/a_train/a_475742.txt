www.naisteleht.ee	 Lisaks sellele, et Max Factori huulepulk hästi huultel seisab, muudab see huuled ka visuaalselt lopsakamaks: F: Helin Loik Mugavad naised ei taha peadpööritavalt mõnusa peo ajal muudkui, huulepulk kotis, tualettruumi ja peosaali vahet joosta, vaid eelistavad tooteid, mis püsivad kaua ja kenasti peal. Naisteleht pani kauakestvad huulepulgad proovile. Tuntumatest kosmeetikatootjatest pakuvad kauapüsivaid huulepulki vaid mõned, näiteks Max Factor, L’Oreal ja Art Deco. Nende huulepulgad on suhteliselt loomulikku tooni, nii et moekalt kärtspunast või roosat suud nendega ei saa. Ükski testitud huulepulk polnud «keemiline», nagu kutsuti vanasti kauapüsivaid huulepulki, millest isegi pärast värvi maha kulumist jäi huultele tugev pigmendijälg. Samas, ka L’Oreali ja Max Factori kauapüsiva huulepulgaga käeseljale tõmmatud triibust oli veel järgmisel hommikul märk alles. Art Deco valikust proovisin käe peale lausa kolme eri tooni. See, mille välja valisin, seda nn keemilist värvi eriti ei sisaldanud. Meikarid ütlevad, et kauapüsiv huulepulk jääb ühtlane ja kena tervetel ja niisutatud huultel. Kel on kuivad huuled, see võiks enne kasutada hügieenilist huulepulka, lasta sel natuke imenduda, selle jäägid maha pühkida ja alles siis kanda peale kauapüsiv huulepulk. Igapäevaseks kasutamiseks on kauapüsiv huulepulk ilmselgelt liiga kuivatav, aga peo ajal on see kindlasti väga mugav.