www.bioneer.ee	 Loodame, et uus vorm ja võimalused muudavad portaali keskkonnahariduse huviliste seas populaarseks mõttevahetuskohaks. Viimased pool aastat oleme ekspertide abiga ette valmistanud säästva arengu põhimõtteid ning keskkonnaharidust tutvustavate tele- ja raadiosaadete riigihanget järgnevaks kolmeks aastaks. Loodame saadetega ärgitada inimesi märkama oma tegevuste mõju ning mõtlema tagajärgede üle. Sellel aastal alustame keskkonnahariduse organisatsioonidele suunatud tunnustussüsteemi statuudi ja kriteeriumite väljatöötamist. Tunnustussüsteem on mõeldud asutustele, kes on süsteemselt ja jätkusuutlikult keskkonnahariduse valdkonda arendanud ja propageerinud. Esimesed tunnustused soovime üle anda 2013. aastal ning loodame, et sellest saab tore traditsioon. Keskkonnahariduse arendamise programm toetab koostööd nii maakondlike ümarlaudade ja infopäevade kui ka regionaalsete konverentside kaudu. Et maakondlikud üritused muutuks elavamaks ja harivamaks, täiendame neid lühiloengu või praktilise töötoaga. Ümarlaudade toimumisajaks on planeeritud aprill-mai, keskkonnahariduse maakondlikke võimalusi tutvustavad infopäevad toimuvad uue õppeaasta alguses. Oktoobris-novembris peetakse regionaalseid keskkonnahariduse konverentse, sel aastal Tallinnas, Tartus, Jõhvis, Viljandis, Kärdlas ja Moostes. Keskkonnahariduse arendamise programm on oma loomult avatud ja ootame asjast huvitatutelt kaasarääkimist. Häid mõtteid pole kunagi liiga palju! Uudis on pärit Keskkonnahariduslehest . Keskkonnaameti keskkonnharidulehe väljaandmiset toetab Euroopa Sotsiaalfond: