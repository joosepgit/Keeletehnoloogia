www.bioneer.ee	 Kortermajades üsna tavaline vaatepilt - reklaamidele heidetakse heal juhul vaid kiire pilk ja siis rändavad nad makulatuurikorvi. Sinep täna vaid 59 senti! 32-tolline plasmateler poolmuidu! Hullud päevad! Vali mind! Need ja muud sarnased hüüdlaused on trükitud õhukesele libedale paberile, kaunistatud säravate värvide, suurte numbrite ja isuäratavate fotodega. Kiirelt rikneva infoga paberihunnik turritab välja igast korterelamu postkastist. Sina said oma jao ja sai naabergi. Aga kes selle tellis? Parimal juhul on postkastide kõrval hoogsalt täituv korv, kuhu soovimatu post jätta; halvimal juhul viid sa tellimata posti tuppa ning viskad, pilku peale heitmata, prügikasti (loodetavasti paberiprahi hulka). Saaja nime ja aadressita reklaam, mis sinu postkasti tee on leidnud, kannab nimetust pimepost. Mullu jagas Eesti Post laiali 130 miljonit aadressita reklaami, neist pea kakssada võisid maanduda just sinu postkastis. Kümnete tonnide soovimatu reklaami tootmisest ning äraveost kannatab aga meid ümbritsev looduskeskkond – iga tonni paberi tootmata jätmine säästaks 18 puud, 67 500 liitrit vett, 9500 kWh elektrienergiat ning hoiaks ära 3300 kilogrammi süsihappegaasi emissiooni.* Selle asjatu raiskamise vältimiseks saab igaüks anda oma panuse väikese kleepsu abil oma postkastil. Kleebis mõjutab reklaami tootmist Juba alates 2005. aasta septembrist jagab riiklikku postiteenust osutav Eesti Post pimepostist loobuda soovijatele kleebiseid sõnumiga „Palume siia aadressita reklaami mitte panna“. See on märguanne kirjakandjale, kes kleebisega postkasti soovimatust reklaamist puutumata jätab. Eesti Posti kommunikatsioonijuht Inge Suder kinnitab, et selline käitumine mõjutab ka reklaami tootmist. „Ei oleks ju Eesti Posti poolt mõistlik paluda oma klientidel toota reklaame suuremas koguses, kui on võimalik postitada.“ Paarkümmend tuhat postkasti on Eestis juba ka reklaamivabad, ent Suderi sõnul moodustab see vaid viis protsenti kõikide postkastide arvust. „Viimaste aastate tendents näitab, et tarbijad eelistavad saada paberkandjal pakkumisi,“ ütleb Suder ja lisab, et maapiirkondades on nõudlus lausa pakkumisest suurem. Suderi sõnul põhjendatakse reklaami saamise soovi pakkumiste ja hindade võrdlusega – et tarbija saaks teha parima võimaliku valiku saadaoleva kauba seast. Siinkohal tasub aga vaadata ka asja teist külge: ühe kaupluseketi allahindlused ei tähenda tingimata, et tegu on turu odavaima kaubaga ning ammendava võrdluse asemel jääb tarbija krabisevate reklaamlehtedega. Olulise info saab siiski kätte Pimepostist loobumisel ei tasu postkastiomanikul karta, et oluline info jääb kätte saamata, sest Suderi sõnul tagab Eesti Post alati olulise informatsiooni jõudmise adressaadini. „Näiteks omavalitsuse infokandjad, mis sisaldavad avaliku teabe seaduse kohaselt teavet, mille puhul võib eeldada avalikkuse huvi.“ Siinkohal tasub toonitada, et valimisreklaamid sinna alla ei kuulu – seega aitaks nimetatud kleebis eelseisvate valimiste lävel erakondade paberile trükitud reklaammaterjalist hoiduda. Et olulisest valimisinfost mitte kõrvale jääda, pakub internet alternatiive näiteks valijakompassi või erakondade kodulehekülgede näol, kus seisukohad ja platvormid põhjalikumalt lahti seletatud on. Siiski ei luba Eesti Post kleebisega postkasti täielikku rämpspostivabadust. „Kuna pimeposti kande teostajaid on peale Eesti Posti ka teisi, siis saab ettevõte tagada ainult enda kandes oleva reklaami mitte edastamise saaja postkasti,“ ütleb Inge Suder. Samas võtab reklaamist loobuva sõnumi postkastil arvesse ka näiteks AS Express Post ning jätab vastava kleebisega varustatud postkastid rämpsuvabaks. „Seesugune tegevus on postkasti omaniku tahteavaldus ning meie lehekandjad sinna aadressita reklaammaterjale ei postita,“ on Express Posti kojukande direktor Karin Zeiger kindel. Ta lisab, et Express Posti klientide reklaamikoguseid korrigeeritakse pidevalt vastavalt sellele, kui palju on mingis piirkonnas keelava kleebisega postkaste. Kui sinu postkastil ei ole veel aadressita reklaamist loobumise kleebist, siis saad selle kerge vaevaga muretseda. Selleks tuleb minna kas postkontorisse ja sealt kleebist küsida või saata Eesti Postile sooviavaldus e-maili teel (info@post.ee) ning tavapostiga saabuvat kleepekat ootama jääda. Ja miks mitte kirjutada oma lemmik-kaupluseketile, et soovid infot sooduspakkumiste kohta saada e-postiga. Elame ju ometi internetiajastul! Reklaamija maksab Aadressita reklaami vältimiseks on lisaks Eesti Posti kleepekale kasutatud ka muid võtteid. Neist ehk põnevaim on reklaamitava ettevõttega lepingu sõlmimine, kasutades analoogiat eramaa ja parkimisteenusega. Nimelt paigaldas anonüümseks jääda soovinud postkastiomanik postkastile järgneva sisuga teate: Tellimata reklaami jätmisega sellesse postkasti loetakse reklaamitava isiku/ettevõtte ja postkasti valdaja vahel sõlmituks leping, mille kohaselt reklaamitav isik/ettevõte kohustub tasuma postkasti valdajale iga postkasti jäetud reklaamiühiku käsitlemise ja utiliseerimise eest tasu 5-EUR. Juhime tähelepanu, et käsitlemisele kuuluvad õigusliku aluseta esitatud dokumendid, tellimata reklaam, poliitreklaam ja kommertsteadaanded. Reklaami jätmist sellesse postkasti loetakse nende tingimustega nõustumiseks. „Millegipärast arvan, et seaduslikku jõudu sellisel üllitisel pole, ent ju on olnud piisavalt vastutulelikud või huumorilembesed reklaamijad,“ arutleb mees, kes tänaseks on selle teate abil teeninud 125 eurot.