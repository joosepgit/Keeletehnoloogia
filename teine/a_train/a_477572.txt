www.bioneer.ee	 „Kaardistamine toimus juba oktoobrist alates. Õnneks talv soosis meid,“ rääkis Bioneerile Teeme Ära 2008 kaardistamistoimkonna juht Anneliis Ahveldt. „Inimesed olid igati abivalmis. Meil oli palju toetajaid. Üksi poleks me toime tulnud,“ oli Ahvelt veendunud. Kaardistamine toimus GPS-seadmete ja mobiiltelefonide abil. Mööda Eestimaad sõideti ringi ja otsiti illegaalseid prügimägesid. „Ootamatuseid ei olnud. Prügi mahtu olime hinnanud üsna täpselt. Lõpuks me juba teadsime, kus kohast otsida. Õppisime tunnetama prügi maha panemise loogikat,“ nentis Anneliis Ahveldt. Kõige suurema tõenäosusega võis prügi leida küngaste tagant, väiksemate teede kraavidest, kõikvõimalikest aukudest, sõjaväeosade ja kolhooside varemetest. Lageda maa peale prügi enamasti ei ladustatud. Teeme Ära aktsiooni tarvis töötas Skype´i peaarhitekt Ahti Heinla välja eraldi IT-lahenduse, millega pandi GPS- ja mobiilside, online-ühendused, muud kaardirakendused ning programmid üksteisest aru saama. Vabavara baasil loodud uudne tarkvara võimaldas prügipaigad kaardile kanda meetrise täpsusega, andes igale prügikuhjale oma ID-numbri, olulised kirjeldavad andmed ja vajadusel ka pildi. Vabatahtlike tegevust toetava tehnilise kaardistuslahenduse kokkupanemisel tegid koostööd Nokia, EMT ja Nutiteq. Suurem osa kaardistajad tegi oma tööd põhitöö kõrvalt. Anneliis Ahveldt rõhutas: „Me kõik oleme tööinimesed ja käime nädala sees üheksast viieni tööl.“ Keskmiselt kaardistati päevas 50-100 km. Kaardistamine õpetas tegijatele GPS-seadmete kasutamist ja orienteerumist. „Kõige aktiivsemalt lõid kaardistamisel kaasa Saku elanikud. Omavahel täiesti võõrad inimesed said tänu aktsioonile kokku ja hakkasid tegema koostööd,“ kiitis Anneliis Ahveldt tublisid kaardistajaid. Tänaseks päevaks on Teeme Ära 2008 aktsiooni käigus jõudnud lõpule nii kaardistamine kui ka registreerumine. Kaardistamisaktsioon pandi lukku selle aasta 9.aprillil ja registreerumine lõppes eile. 3.mail annavad enam kui 34000 inimest endast parima, et teha Eestimaa prügist puhtaks.