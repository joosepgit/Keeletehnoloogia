www.bioneer.ee	 Viljandi pärimusmuusika festival heidab tänavu kinda nii eesti- kui välismaistele muusikutele, ärgitades neid kollektiivse pillimängu kõrval ka meisterliku soolo kaudu publikule elamusi pakkuma. Festivali pealik Ando Kiviberg rõhutas täna pärastlõunal Tallinna Vanalinna Muusikamajas aset leidnud pressikontserdil, et pärimusmuusika areng on Eestis tänaseks jõudnud sinnamaani, kus kõrgetasemelisi ansambleid on leida üsna ohtrasti. „Nüüd on aeg teha järgmine samm ning julgustada soliste ka üksikesinemise kaudu inimeste südametesse pugema,“ sõnas ta. „Taas peab tõdema, et programmi mõttes tuleb üle aegade parim festival.“ Kiviberg tunnistas, et majanduslikus mõttes pole ajad suure muusikafestivali läbiviimiseks lihtsad, kuid sellest hoolimata on korraldajad kindlalt ree peal püsinud. „Passide ja piletite eelmüük on läinud sama hästi kui mullu, mil püstitasime uue publikurekordi,“ lausus Kiviberg. Lisaks avaldas ta heameelt, et festivalil on õnnestunud koostööd jätkata senise suurtoetaja Sakuga ning leida LHV näol ka üks uus suursponsor.