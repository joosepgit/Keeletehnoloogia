arvamus.postimees.ee	 Armee poeg Tulevase kaitseväe juhataja brigaadikindral Riho Terrase (44) teenistuskäik on kaks pikka aastakümmet käinud ühte rada Eesti sõjaväe kasvamisega. REKLAAM Tõenäoliselt esimest korda Eesti iseseisvas ajaloos üldse toimub tänavu detsembris Tallinnas kaitseväe peastaabi juures pidulik tseremoonia koos rivistusega, kus lahkuv armeejuht kindral Ants Laaneots annab üle ja uus juhataja võtab vastu kaitseväe lipu. Enne sõda kindral Laidoner midagi seesugust ei korraldanud ja uuemal ajal on armeejuhi vahetumine iga kord läinud miskipärast nii, et pole põhjust suuri tseremooniaid teha. Riho Terras on olnud Eesti kaitseväega seotud kogu iseseisvusaja, alates sellest, kui ta 1992. aastal pärast esimesi uues Eestis korraldatud ohvitserikursusi nooremleitnandiks sai. Võiks võrrelda, et tegu on justkui talus üles kasvanud lapsega, kes täiskasvanuikka jõudnuna ja kõrgetest koolidest läbi käinuna kogu majapidamisvastutuse oma õlule võtab. Esmapilgul pole Terras ehk nii karismaatiline ja sõnakas ohvitser kui kindral Ants Laaneots. Tal pole ka nii ränka lahingukogemust nagu Laaneotsal kunagisest Etioopia kodusõjast, küll aga on Riho Terras saanud püssirohtu nuusutada missioonil Iraagis. Ta oli seal NATO treeningmissiooni staabiülema asetäitjana ühel kõige verisemal ajal, 2007. aasta suvel, mil liitlasvägede kaotused olid rängad. Ka Terrase peatuspaika, ühes endises Saddam Husseini palees asuvat USA saatkonda Bagdadis tulistati iga päev rakettidega. Põhjust on rääkida ka põlvkonnavahetusest, sest lõpeb aeg, mil Nõukogude sõjaväe professionaalne kool Eesti kaitseväe tipus ilma tegi. Uus armeejuht on täielikult Nõukogude-järgse aja kasvandik – kui mitte arvestada tema kolmeaastast ajateenistust Nõukogude laevastikus miinilaeval Zadornõi. Terrasel on korralik haridus. Ta pühendas mitu aastat ajalooõpingutele Tartu Ülikoolis, kuid lõpetas Bundeswehri ülikooli Saksamaal, millele lisandub hulk enesetäiendusi militaaralal. NAT­O struktuuride kogemus on väikeriigi kaitseväe juhile muidugi enesestmõistetav, aga avara silmaringiga inimeseks on teda põhjust pidada laiemaltki kui sõjaväelaste seltskonnas. Uue juhi pagas hõlmab muu hulgas vangerdust sõjaväe tsiviiljuhtimise juurde. Kaks aastat kaitseministeeriumi kantslerina tähendab, et ta tunneb ka seda poolt riigikaitse korralduses. Terrase tõus peastaabi ülema kohalt kaitseväe etteotsa ei too kaasa vastuolude lainet sõjaväelaste ning ministeeriumi tsivilistide vahel, mida Eesti lähiajaloos on tulnud mitmel korral jahutada. Välimuselt on Terras jässakas, leebe silmavaatega mees, aga see viimane võib olla petlik – otsustamisest ta tagasi ei põrku. Ta on pigem napisõnaline, kuid teinekord võib ka kiirelt tuld võtta ja emotsionaalseks minna. Uus juhataja ei ole tuntud ajateenistuse lammutamise pooldajana. Võib oodata, et ajal, mil tema on kaitseväe juht, arendatakse edasi praegu toimivat süsteemi, kus ajateenistust kombineeritakse professionaalsete üksustega. Lisaks saab uue armeejuhi tähelepanu reservarmee, mis tähendab kordusõppusi ja oskuste värskendamist varem teenistuses olnuile. Kõik see on juba kindral Laaneotsa ajal töösse läinud, Terrasel tuleb selle tegevusega lihtsalt edasi minna. Konkurents kaitseväe juhi kohale väga tugev ei olnud. Vaid paar nime oli põgusalt õhus. Pigem võib öelda, et nagu juba paar aastat räägitud, nii ka läks. Terrasest saab esimene Eesti kaitseväe juhataja, kes astub ametisse uue korra järgi. See tähendab, et Terrase kandidatuur ei vaja hääletust riigikogu saalis nagu Laaneotsa puhul, vaid parlamendis piisab riigikaitsekomisjoni arvamusest (mis on juba antud ja selgelt heakskiitev). Terras kuulub korporatsiooni Sakala, mis on olnud paljude teistegi Eesti tuntud sõjaväelaste akadeemiline kodu. Abikaasa Kaili Terras on diplomaat, kes tegeleb välisministeeriumis humanitaarabi ja arengukoostöö küsimustega ning töötas hiljuti viis kuud vahetusdiplomaadina Soome saatkonnas Sambias.