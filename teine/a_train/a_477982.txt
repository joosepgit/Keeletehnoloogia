www.advent.ee	 Kui paljud meist on raisanud aega ja vaeva, et saavutada sõnakuulelikkust, samas kui Jeesus ütles vaid: Kui te mind armastate, siis ...” Tõeline kuulekus ja kasvamine ning võit on kristliku elu loomulikud ja spontaansed osad. Üks eeltingimustest, millega kõik nõustuvad, on see, et õigeksmõistmine on juur ja pühitsus on vili. Kui see on tõsi ja me ei saa ise oma jõust õigeksmõistmiseks midagi muud teha, kui vaid seda vastu võtta Jumala vaba annina, siis kui palju enam peaksime olema valmis vastu võtma õigeksmõistmise vilja kui samuti Jumala vaba andi? Ajastute igatsuses, lk. 677 võime lugeda, kuidas Jeesus rääkis jüngritele, et nad ei pea nägema vaeva viljakandmiseks, vaid pigem pingutama selleks, et jääda Temasse. Uskuda sellesse, et pühitsus on õigeksmõistmise vili ja samal ajal uskuda, et sa pead nägema kõvasti vaeva, et olla kuulekas ja saavutada võit – need kaks on omavahel vasturääkivad uskumused. Ei ole võimalik näha vaeva selleks, et vilja kanda. See on hoopis millegi muu tulemus. Mitte kunagi ei saa pingutada tulemuse saamiseks, pigem peab pingutama selle nimel, mis viib tulemuseni. Jeesus rääkis mitmel korral tänase teemaga seotud viljadest. Ühe võime leida Mt 7:16-18. Te tunnete nad ära nende viljast. Ega viinamarju korjata kibuvitstelt ega viigimarju ohakailt? Nõnda siis kannab iga hea puu head vilja, aga halb puu halba vilja. Hea puu ei või kanda halba vilja ega halb puu kanda head vilja.“ Pane tähele seda, et hea vilja kandmine on heale puule loomulik tegevus. Mt 23:26 rõhutas Jeesus, et kui sa puhastad karika seestpoolt, siis saab see ühtlasi ka väljast puhtaks. Kui paljud meist on kulutanud vaeva ja aega, lausa terveid aastaid, püüdes puhastada välimist poolt, selle asemel, et minna probleemi põhjuse juurde? Kui me keskendume põhjusele ja puhastame end seestpoolt, siis saab välimine iseenesest puhtaks. Need on lihtsad näited Jeesuse õpetuse kohta sellest, et kuulekus tuleb siis iseenesest ja on loomulik osa meie kristlikus elus. Aga milline osa on siis koostööl? See on üsna ilmselge. Kui kuulekus on usu vili (Tee Kristuse juurde, lk. 61), siis meie pingutused ja meie koostöö on suunatud eelkõige heaks puuks saamisele, mitte heade viljade kasvatamisele. Ainus viis heaks puuks saada on Kristuse juurde tulemise läbi ning seda igal päeval, lubades Temal teha oma armutööd meie elus. Nii toimides kanname me loomulikult ja iseenesest head vilja.