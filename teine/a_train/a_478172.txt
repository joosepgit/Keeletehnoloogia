www.bioneer.ee	 Jõefestival PurFest alustab juba traditsiooniliselt keskkonnaseminariga, mis sellel aastal toimub koostöös AS Eesti Energiaga. Keskkonnaseminari peateemaks on jõe eluskond ning kaevandamise mõju jõele. Vastused otsitakse küsimustele, milline on jõe seisukord praegu, millised on liigid, kes seal elavad ning kuidas kaevandusveed nende elu mõjutavad. Purtse jõgi on kaevanduste ja karjääridega piiratud igast küljest, mistõttu on kaevandamine üks olulisemaid jõge mõjutavaid tegureid. Keskkonnaseminar püüab leida vastuseid, kuidas jõgi ja kaevandused saaksid toimida nii, et nad üksteisele liiga ei teeks. Keskkonnaseminar algab reedel, 10. augustil kell 13 Maidla mõisa aidas. PurFesti eesmärgiks on tõsta esile jõe puhtuse tähtsust ja meenutada, et Purtse jõgi on piirkonna süda ning põhjus, miks inimesed kunagi siia elama asusid. Festival püüab propageerida Purtse jõe kaasamist aktiivsesse tegevusse, mistõttu on kogu festivali kultuuriprogramm üles ehitatud nii, et see on jälgitav nii jõe kallastelt kui ka mööda jõge ühest esinemiskohast teise sõites. Kogu kultuuriprogramm peale lõppkontserdi, on pealtvaatajatele tasuta. Kultuuriprogrammi avab reedel, 10. augustil kell 19 Eesti muusika raudvara Tõnis Mägi. Kontsert toimub Savalas ning sealt liiguvad tegevused allavoolu mere suunas. Teine peatuspaik on Maidla mõisa aida juures, kus kell 21 alustab esinemisega Svjata Vatra. Esimesel päeval saab mööda jõge, mille veetase oleneb paljuski suurveest, liikuda kanuudega ning pärast Svjata Vatra kontserti võivad soovijad teha läbi öise kanuumatka tõrvikute valgel Maidlast Püssi. Teisel päeval on liikumiseks parim kummipaat, kuna jõe veetase on kanuude jaoks kohati liiga madal. Juhul kui jõge mööda liikumiseks soovitakse korraldajate abi, tuleks sellest hiljemalt 8. augustiks ette teatada e-postiaadressil iise@iise.ee . Festivali teise päeva programm algab nüüdistantsuetendusega, mille lavastajaks on Krista Köster, kes on sina peal nii džäss-, modern- ja steptantsuga kui ka kõikide põhiliste tänavatantsu valdkonda kuuluvate stiilidega nagu hiphop, street-jazz ja housedance . 40 minutit kestev moderntantsutükk, kus osalevad seitse tantsijat Tallinnast ning neile lisaks ka vabatahtlikud kohapealt, on saanud inspiratsiooni loodusest ja filosoofiast, kandes endas märksõnu nagu vesi, liiv ja tuul. See on tundmusi ja seoseid tekitav abstraktne lavastus, mida saadab Deniss Vinogradovi - tuntud ka kui DJ Tapecut - selleks etenduseks loodud helilooming, kus naturaalsed helid on segatud elektroonilistega. Tantsuetendus Püssis algab kell 12. Kell 14 on lavakord noorte muusikute käes, kes astuvad üles Purtse jõe kaldal Lüganuse kiriku juures. Seal saavad esinemisvõimaluse Virumaa noortebändid. Kell 17 astuvad Sillaoru hüdoelektrijaama paisul üles sellel aastal oma 40. lavajuubelit pidavad Kukerpillid ning kell 19 avatakse Liimala rannas festivali lõppkontserdi väravad ning seal esinevad Kosmikud ja Singer Vinger. Pääse festivali lõppkontserdile maksab 12 eurot. Festivali suuremad toetajad on PRIA läbi "Leader" meetme, AS Eesti Energia, SA Keskkonnainvesteeringute Keskus, OÜ Kiviõli Keemiatööstus. Lisaks aitavad MTÜ Purtse Jõe Arenduskeskuse korraldatavale festivalile kaasa terve rida kohapealseid ettevõtteid ning jõega seotud omavalitsused.