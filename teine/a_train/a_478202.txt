www.bioneer.ee	 Juhtunu üle arutleb Peep Männil, Metsakaitse- ja Metsauuenduskeskuse ulukiseire osakonna juhataja "Laupäeval, 4. oktoobril kohtusid jahil karu ja Põltsamaa jahimees Aksel Kasela, kes looma tulistas. Enne surma tekitas loom mehele kehavigastusi, kuid õnneks polnud need väga tõsised. Nii et seda võib pidada õnneliku lõpuga looks. Ajakirjanduses ilmunud lugude põhjal jääb mulje, et inimese päästis karu pihta tulistamine. Mina päris nii ei arva. Ma ei pea seda niivõrd karu rünnakuks, kuivõrd õnnetusjuhtumiks, kus metsas kohtusid paanikas põgenev karu ja jahimees. Kes rünnakut alustas, jääbki ilmselt saladuseks. Me ei saa kunagi teada, kuidas karu oleks käitunud juhul, kui teda poleks tulistatud. Võime vaid oletada. Karu ründab vaid haavatuna Nii meil kui ka mujal maailmas on karud rünnanud inimest valdavalt just jahil, kui looma on eelnevalt haavatud. Teiseks sagedasemaks rünnaku põhjuseks on olnud inimese ootamatu sattumine poegadega emakaru lähedusse. Need juhtumid, kus karu on rünnanud inimest kui saaklooma, on haruharvad ning toimunud Põhja-Ameerikas ja Aasias. Euroopa pruunkaru peetakse oma alamliikidest kõige vähem agressiivsemaks. Enamusel juhtumitest, kus karu on inimest vigastanud, on vigastused olnud kerged ning pärast äkkrünnakut on karu põgenenud. See näitab, et karu on tegutsenud enesekaitseks. Sest arvestades inimese ja karu ilmset füüsilist ebavõrdsust, oleks inimene karule ülimalt kerge saak, kui karu seda vaid sooviks. Ka meie jahimehed teavad valdavalt rääkida vaid juhtumitest, kus karu on inimest rünnanud pärast haavatasaamist. Küll aga võivad karud, aga ka mõned teised metsloomad (metssiga, põder), mõnikord inimese suunas teha n-ö petterünnaku, peatudes või muutes suunda vaid paar meetrit enne inimest. Taolised juhtumid on karude puhul kordades sagedasemad kui füüsilise kontaktiga lõppevad rünnakud. Isegi paanikas põgenev karu võib joosta ette jääva inimese lihtsalt pikali, aga kindlasti ei hakka ta teda korduvalt hammustama. Antud juhul tegi ta seda ikka seetõttu, et oli surmavalt haavatud. Kõik loomad ründavad vastu, kui on sattunud olukorda, kus põgenemine pole enam võimalik. Ära ründa esimesena Neil juhtudel, kus inimesed kohtuvad metsas ootamatult karuga, soovitatakse alati hoiduda äkilistest tegevusest, nagu kiire liikumine, sh jooksmine, karjumine või püssi paugutamine. Need võivad karule näida inimesepoolse agressioonina ning esile kutsuda rünnaku iseenda või poegade kaitseks. Antud juhtumi puhul on tagantjärele võimatu öelda, mis oleks juhtunud, kui jahimees oleks käitunud teisiti. Siiski, oluliselt suurema tõenäosusega poleks tegelikku rünnakut toimunud – just lask ja surmav haavamine kutsusid selle esile. Mittelaskmise korral oleks jahimees pääsenud vaid ehmatusega. Paraku ei saa ka teist võimalust täielikult välistada, kuna karu võib erinevates olukordades tõesti ettearvamatult käituda. Kindlasti ei saa aga võtta ainutõena meediat läbinud väidet, nagu oleks lasud päästnud jahimehe elu, kuna sama hästi võisid need lasud jahimehe hoopis ohtu seada. Karu laskmine ei ole alati kaugeltki parim lahendus võimaliku konflikti ennetamiseks ." Vigastatud või linna eksinud looma leidmisel tuleks kõigepealt helistada (eriti linnades) päästeametisse (112), Keskkonnainspektsiooni ööpäevaringsel valvetelefonil (1313) või Nigula Metsloomade Taastuskeskusesse (504 5891) ning kirjeldada olukorda. Sealt antakse juhised edasiseks tegutsemiseks. Põhireeglid kõikide loomade ja lindudega käitumisel: Metsloomaga, ka pojaga, tuleb olla väga ettevaatlik ning vältida ta puutumist ja häirimist. Eriti ettevaatlikult tuleks suhtuda marutaudi sagedamini levitavatesse loomadesse nagu rebased ja kährikud. Tegutse kiiresti, sest loomad ei lase sageli sama püügivõtet kasutada. Tegutse võimalusel kahekesi – üks püüab ja teine hajutab tähelepanu. Kuna ükski vaktsiin ei anna 100%-list kaitset marutaudi vastu, väldi igati looma vere või sülje sattumist oma vereringesse; kui see siiski juhtub, pöördu kiiresti arsti poole. Sageli võtavad loomad ja linnud silma vaatamist algava rünnakuna. Kõige lihtsam on loomi rahustada nende silmi kinni kattes (näiteks päevase eluviisiga linnud). Kaitsevahendid ei tohi segada (nt liiga suur kilp) ega looma provotseerida (nt peegeldav, särav kattepind). Hoidu küünte, tiibade ja noka eest, kaitse silmi – need on läikivad ja liikuvad ning seega esimesed ründeobjektid. Katsu kasutada püüdmisvajadusel mõnda riideeset (müts, jope, rätik vmt). Kui oled paljaste kätega linde puudutanud, siis tuleb käed kindlasti pesta ning võimalusel desinfitseerida. Lindude transpordil kasuta võimalusel hästi suletavat, kuid kindlasti õhuaukudega pappkasti, sest pimeduses linnud rahunevad, rabeledes ja vigastades ennast vähem. Pesa ja poegi kaitstes ning kinnises ruumis ründavad kakud ja teised röövlinnud reeglina inimese pead, abiks on paks müts või vihmavari.