www.bioneer.ee	 Laupäeval, 1. oktoobril on SA Tartu Ülikooli Kliinikumi Lastefond taas kohal Tartu Emajõe kirbuturul ning müüb tuntud inimeste poolt annetatud esemeid keeruliste ainevahetushaigustega laste toetuseks. Eelmine heategevuslik kirbuturg viidi läbi 3. septembril ning toona teeniti laste toetuseks üle 300 euro. Kuna huvi ürituse vastu oli suur, korraldab Lastefond uue müügi. Ka sel korral on appi tulnud paljud Eesti ühiskonnas tuntud inimesed. Müüki lähevad nii Evelin Ilvese kui Laine Randjärve poolt kingitud esemed. Lisaks tuleb müügile näiteks Vancouveri taliolümpiamängude vabaajasärk, mille annetas Eveli Saue. Hendrik Sal-Salleri poolt on laulja õnnesoovide ja pühendusega lapse esimeste eluaastate jäädvustamiseks mõeldud album "Minu esimesed aastad". Mõnusa rahvusmustrilise patjade komplektiga toetab Luisa Värk ning luulehuvilistele pakub rõõmu Leelo Tungla autogrammiga luulekogu. Müügitulu ainevahetushaiguste raviks Kogu müügist saadud tulu läheb kolme ainevahetushaigusega lapse – Miikaeli, Albiina ja Brandon-Danieli – toetuseks. Lapsed põevad erinevaid keerulisi ainevahetushaigusi ja vajavad normaalse elutegevuse tagamiseks spetsiaalseid toitesegusid, mis paraku on väga kallid. Laste toitesegud maksavad ligikaudu 250 eurot kuus ning Haigekassa toitesegude ostmist ei rahasta. Kirbutug on avatud Tartus emajõeäärses pargis laupäeval kell 10.00–16.00. Tegemist on selle aasta viimase kirbuturuga.