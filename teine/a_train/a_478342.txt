www.advent.ee	 Tänapäeval kuulutame Pühakirja kohaselt head sõnumit sellest, et Kristus suri meie pattude eest. Kui aga süveneda lunastuse teemasse põhjalikumalt, jõuame asjadeni, mis on kaugelt üle meie mõistmisvõime. Me mõtiskleme teemast, mis on palju suurem kui me ise. See on miski, mida õpime läbi terve igaviku. Rist oli tõeline. Inimlikult võttes oli see õudne ning tegi valu. Ometi oli risti valu Jeesuse jaoks vaevu tuntav selle kõrval, mis Teda tegelikult rõhus. Mis oli see, mis murdis Jeesuse südame ning millesse Ta suri? Ent tõeliselt võttis Ta enese peale meie haigused ja kandis meie valusid. Meie aga pidasime Teda vigaseks, Jumalast nuhelduks ja vaevatuks. Ent Teda haavati meie üleastumiste pärast, löödi meie süütegude tõttu. Karistus oli Tema peal, et meil oleks rahu, ja Tema vermete läbi on meile tervis tulnud.“ (Js 53:4). Tervet Pühakirja läbib mõte sellest, et Jeesus suri meie pattude pärast. Ta oli meie asendaja, kuid ometi leidub inimesi, kes seda mõtet püüavad vähendada. Kristus suri meie üleastumiste pärast ja Teda haavati meie pattude pärast. Olles patuse inimese asendajaks ja tagatiseks, kannatas Kristus jumaliku õigluse all. Just selle pärast, et Ta kandis meie pattude ränka koormat, tajus Kristus vaevalt Talle osaks saanud füüsilist valu (Ajastute igatsus, lk. 753). Püüdes esitada Jumalat armastavana, kes ei vihastu ja keda saab vere kaudu lepitada, räägivad mõned, et rist iseenesest oli teisejärguline. Jeesus olevat tulnud lihtsalt näitama, kui väga Jumal meid armastas. Jumal olevat hea ja lahke, kes polegi seotud õigusemõistmisega. Me peame meeles pidama, et Jumal on õiguse Jumal. Ja kuna Jeesus on Jumal, siis on ka Tema õiguse Jumal. Iga valitsus püsib vaid niikaua, kui kehtivad selle seadused. Ükski valitsus ei ole tugevam kui ta seadused ning ükski seadus ei ole tugevam kui tema karistuse jõud. Jumal on õigluse algataja. Just seepärast pidigi Jeesus surema meie eest, et seadust ei saanud kõrvale heita ning selle karistus tuli täide viia. Jeesus näitas Jumala iseloomu teist külge – Tema halastust ja armastust, mis kandis karistust meie eest, et meie võiksime elada.