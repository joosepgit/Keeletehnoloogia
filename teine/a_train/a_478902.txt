arvamus.postimees.ee	 Keskpanga peidetud muuseum Keskpank kulutas muuseumi uute ruumide remondiks ja ekspositsioonile 1,7 miljonit eurot. Uuenduse järel on külastajate hulk kasvanud, selle aasta esimesel poolel on väljapanekut väisanud keskmiselt 2500 inimest kuus. REKLAAM Ekspositsioon pole suur, kuid umbes tunniks uudistamist siiski jätkus. Kõige huvitavam oli allakirjutanu jaoks malerobot, mis mängis Paul Kerese võidupartiisid. Valikus oli neid kaheksa. Keres oli Eesti viiekroonisel ning sel põhjusel oli lisaks male suurmeistri vahakujule võimalik jälgida ka tema mänge. Teine tänuväärne osa näitusest puudutas eurot. Huviline leiab saalist kõikide euroala riikide euromüntide reversid, mis teadupärast on igal riigil erineva kujundusega. Õpetlik. Kahju oli sellest, et ehtsa kullakangi asemel seisis klaasvitriinis 1922. aasta kullakangi mulaaž. Pettumus. Vähemalt klaasi tagant võiks rahvale üht ehtsat kullakangi näidata. Inglise Keskpanga muuseumis on näiteks igal külastajal võimalik kullakangi oma käes hoida. Seda küll kasti sees, kuhu mahub sisse käsi, aga avaus on nii väike, et käsi koos kangiga enam välja ei mahu. Põnev oli aga metallide erikaalu näitlikustamine. Metallidest oli vormitud liitrise mahuga kang, külastajad võisid siis kaalukangi abil ise proovida, et plaatina on tõesti mitu korda raskem kui alumiinium. Lastele kindlasti meeldib. Keskpank on pidanud viimastel aastatel korduvalt lubama, et muudab oma tegevuse avatumaks ja rahvale arusaadavamaks. Eks suurem muuseumgi teenib seda eesmärki. Kuigi mulle tundub, et kui ikka päriselt rahvalikuks tahetaks saada, siis võiks inimesed lubada ka panga igapäevastesse tööruumidesse ekskursioonile. Näidata võiks nii pangapresidendi tööruume, panga uhkeid saale ja galeriisid kui ka näiteks kunagist aadlikupere söögituba, kus Otto Tiefi valitsus 1944. aastal Eesti iseseisvuse välja kuulutas. Praegu näeb seda vaid muuseumis telerist. Ka Briti monarhia elas üle Buckinghami palee avamise pööblile.