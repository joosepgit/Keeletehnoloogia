www.bioneer.ee	 Saaremaa Leisi Keskkooli üheksa 15-aastast õpilast esitlesid Lake District`is Woolfestil isevalmistatud moekollektsiooni F.S.T.D. Reisi eesmärgiks oli tutvustada villa kui meie kohalikku toorainet ja propageerida põliste käsitööoskuste rakendamist tuleviku noortemoes. Lisaks tutvustati Eesti bioloogilist ja kultuurilist mitmekesisust. Kogemusi vahetati ka ligi 400-aastase turismikogemusega Cumbria maakonna noorsoo organisatsioonidega. Saarlannade moekollektsiooni esitleti Lake District`is Metsatölli muusika saatel ja see sai Suurbritannia meedias meeldivalt palju tähelepanu. Töömahukat projekti toetas Euroopa Ühenduse programm "Euroopa Noored" ja Kohaliku Omaalgatuse Programm. Reisi käigus tekkisid ühel noortest eestlannadest hingamishäired, mille tagajärjel 15-aastane moekunstnik korduvalt teadvuse kaotas. Neiu veetis seejärel kõik ööd haiglas. Varem polnud tal sarnaseid tervisehäireid esinenud. Carlisle`i haiglas tehtud analüüside järgi, tundus siiski kõik korras olevat. Neli päeva hiljem koduteel olukord kordus. Amsterdamist Tallinna lendav KLM lennuk oli sunnitud tegema hädamaandumise Kopenhaagenis. Nimelt tabas tütarlast uuesti hingamishäire ja situatsiooni peeti liiga ohtlikuks. Neiu küll enam meelemärkust ei kaotanud, kuid hingamishäire oli samasugune nagu Inglismaal. Falcki kiirabi oli hädalistel lennujaamas vastas ja seekord külastati koguni kahte haiglat. Kogu selle segaduse käigus läksid kaotsi eestlaste dokumendid, riided ja raha. Taanis uuriti tütarlast põhjalikult ja temaga vestles ka psühholoog. Mitte mingeid jälgi polnud raske hingamishäire ka tol korral analüüsidesse jätnud. Eriti tänasid eestlannad Eesti Saatkonda Taanis, mille töötaja leidis kaotatud dokumendid. Reisi edukaks lõppemiseks andsid oma väärt panuse ka Estonian Air ja Salva kindlustus. Noor moekunstnik on tänaseks Saaremaa perearsti ja lastepsühholoogi kõrgendatud tähelepanu all, pealtnäha terve ja rõõmus.