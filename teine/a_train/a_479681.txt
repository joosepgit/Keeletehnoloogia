www.advent.ee	 Aga nende kuningate päevil püstitab Jumal kuningriigi, mis jääb igavesti hävitamatuks. Tn 2:44 Nebukadnetsar oli maailmavalitseja. Ta pidi olema väga võimekas ja tark, et saavutada selline võim. Ta võis jalutada oma lossi verandale, vaadata oma rippuvaid aedu ja teha endale komplimente selle suurepärase impeeriumi pärast, mille ta oli üles ehitanud. Ta ei andnud au selle kõige eest Jumalale ega kiitnud Teda. Pigem ütles ta: Kas on midagi veel hiilgavamat Baabülonist, mille mina olen ehitanud?“ Ta oli ise oma õnne sepp“ ja sellised mehed armastavad alati oma tegudega kiidelda. Tal oli mina“-probleem, nagu see oli ka Lutsiferil. Juba varem oli Taeva Jumal proovinud jõuda selle paganliku kuningani ja anda talle teada, et eksisteerib Keegi palju suurem kui tema. Nebukadnetsar sai unenäo. Ometi unustas ta selle ning siis ilmus pildile Taaniel. Jumal ilmutas unenäo Taanielile ning Nebukadnetsar tundis selles ära enda oma. Taaniel andis talle ka seletuse unenäo kohta. Nebukadnetsarile öeldi, et tema on kuldne pea. Ometi polnud see veel unenäo lõpp. Kuningale ei meeldinud hõbedase rinna ja käte lugu, nagu talle ei meeldinud ka järgnevad riigid selles unenäos. Nõnda siis otsustas ta ehitada oma unenäo kuju, aga üleni kullast. Kindlasti mäletad sa ülejäänud lugu. Jälle ilmutas Taeva Jumal ennast Nebukadnetsarile. Mind aga huvitab Taanieli 2. peatüki kivi rohkem kui miski muu. Vahel oleme kulutanud liiga palju aega, et õppida kuninga unenäo nelja kuningriiki ja siis kümmet kuningriiki, kuid pole pooltki nii palju aega kulutanud loo tõelise kangelase, käte abita lahti murdunud kivi peale. Kumba sa eelistaksid, kui sulle pakutaks võimalust olla kuld või kivi? Esmapilgul tunduks kuld parema valikuna, kuid Jumal näeb asju meist erinevalt. Kivi, mis murdus mäest lahti käte abita, oli valitud esindama Jeesust. Kogu kuld, hõbe, pronks ja savi kaotavad oma mõtte. Need on murenenud kildudeks ja saanud viljapeksul suviste aganate sarnaseks, mille tuul minema kannab. Selle maailma kuningriik kaob olematusse ning kõik see, mida inimene väärtustas, ei oma Jumala juures mingit tähendust. Aga nende kuningate päevil püstitab taeva Jumal kuningriigi, mis jääb igavesti hävitamatuks.“