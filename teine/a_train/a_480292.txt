arvamus.postimees.ee	 Agu Uudelepp: muidugi tahab Reinsalu ministriks saada Poliitikavaatleja ja suhtekorraldusekspert Agu Uudelepp ütles intervjuus Postimehe arvamusportaalile, et jutud sellest, nagu Urmas Reinsalu ei taha kaitseministriks saada, on lihtsalt mainekujundusetrikid. REKLAAM Kuidas kommenteerite Mart Laari otsust kaitseministri ametist taanduda ja IRLi esimehe Urmas Reinsalu otsust tema asemele asuda? Need on mõlemad iseenesest mõistetavad. On ilmselge, et ministriamet ei ole see, mille kõrval on hea taastuda ja tervise eest hoolitseda. Teisest küljest peab Urmas Reinsalu mitmel põhjusel ministriks minema. Üks on see, et erakonna esimehena on imelik jääda valitsusest kõrvale, kui on ilmselge valitsusse minemise aeg ja koht. Teisest küljest, kui ta tahab kunagi saada peaministriks, ja ma usun, et see marssalikepike on tal põues olemas, on vormiliselt ja sisuliselt hea, kui on ministrikogemus olemas. Kui Urmas Reinsalu ei läheks ministriks, siis oleks tõlgendused pigem negatiivsed – et kardab vastutust või erakonna sees on asjad ikka veel nii keerulised, et ta ei julge minna valitsusse. See on signaal, mida ta ei saa saata. Lisaks sisuline võimalus tõestada, et ta on päris hea administraator ja asjade käigushoidja. Tal on ju praktiline juhtimiskogemus presidendi kantselei direktoriametist olemas. Kuidas kukkus Laari minek ja Reinsalu tulek mainekujunduslikult välja – praegu on esitletud seda nii, et Reinsalu ei taha ministriks saada, aga kõik suruvad seda talle peale. Kui palju on selles poosetamist, kui palju tõde? Retoorika on alati üks asi, tegelik elu teine. Mina seda hästi ei usu, et pikalt poliitikas olnud ja erakonna esimeheks saada tahtnud inimene ei soovi ministriks saada. See on pigem mäng, mis käib asja juurde. On juba ka heidetud ette, et Reinsalu ei ole piisavalt pildis. Kuidas aitab kaitseministri amet selles mõttes kaasa? Mina ei ole nõus väitega, et ta on vähe pildis. Temaga on olnud intervjuusid, persoonilugusid, olen lugenud tema arvamuslugu. Ühtegi tipp-poliitikut ei eksponeerita lõpmatuseni, kui just parasjagu mingit skandaali üleval ei ole. Reinsalu on olnud pildis talutaval tasemel. Selleks, et rohkem nähtaval olla, tal küll ministrikohta vaja ei ole. Loomulikult paistab minister rohkem silma, samas fraktsiooni ja erakonna esimehena ei ole vaja ise nii palju silma paista. Kui sa suudad hoida erakonna teemad aktiivses agendas, siis sellest piisab. Minu meelest on seda IRL teinud pärast Reinsalu esimeheks saamist varasemast aktiivsemalt. Kas või valimisõiguse andmine laste arvuga - neid teemasid on ju kogu aeg ette söödetud.