arvamus.postimees.ee	 Annus: Veerpalu on süütu, aga olen pessimistlik Kinnisvaraärimehest suusaliidu juhatuse liikme Toomas Annuse hinnangul on Andrus Veerpalu dopinguskandaalis süütu, kuid ta ei andnud eriti lootust, et meie pikaaegne suusataja õigeks mõistetakse. Tegu on katkega Annuse intervjuust, mis ilmub üksnes Postimehe veebiväljaandes. REKLAAM Te olete suusaliidu juhatuse liige. Kuidas suusaliit sellel aastal pole suutnud oma jamasid ausalt ja läbipaistvalt ära klaarida? Siin on küsimus lühikeses mälus. Kui tehakse A-proov, siis selle saab avalikustada ainult sportlane, teised ei tohi. Aga Kristina Šmiguni kunagise positiivse A-proovi tegi suusaliit ju ise kiiresti avalikuks. See oli kahetsusväärne kogemus. Sellest tuli väga palju paksu pahandust. Siis sai suusaliit rahvusvaheliselt ja ajakirjanduse käest nahutada, rikuti kõik suhted, rikuti suhted Šmigunidega. Seda tuleb meenutada, kui räägime tänavu juhtunust. Nii et Jüri Järv (suusaliidu endine peasekretär – toim) lihtsalt pidi valetama. Ma lihtsalt ei usu, et on mingi reegel, mis ütleb, et inimene peab valetama. Ma ei tea. Kui Järvelt otse küsiti, siis võib-olla oleks ta saanud valida mingi teistsuguse sõnastuse, mingi vahepealse variandi. Aga see pole ainuke asi, kogu see jama Otepää MK-etapi ümber ja muud asjad, ega ka need eriti ilusasti välja ei paista. See on totaalne jama, nõus, aga eks siin on ka küsimus muljes. Mina julgen öelda, et suusaliidu juhatus on liiga suur ja kõik inimesed, kes seal on, pole usaldusväärsed. Keegi suusaliidu juhatusest annab ajakirjanikele omavahelist kirjavahetust, ja see näitab, et kõik pole usaldusväärsed. [Herman] Simm pandi selle eest kinni, börsiettevõtte juhatuse liige saaks sellise käitumise puhul kriminaalkorras karistada. Muuseas, kas te ise usute, et Andrus Veerpalu oli [dopingust] puhas? Te ju näete tippsuusatamist – soomlased, venelased, sakslased, kõik jäävad dopinguga vahele. Minu arvates on täiesti õigustatud küsida, kas meie omad on siis teistsugused? Suusatamine on täpselt samasugune sport nagu teisedki spordialad. Kindlasti pole ta suunatud ainult vastupidavusele. Fakt on see, et kui teed päevas kuus või seitse tundi trenni, siis paljalt mannapudruga pole see võimalik. Pead tegema lubatud ainetega ja lubatud kogustega. Jah, aga kas te ise usute, et Veerpalu oli puhas? Mina usun seda, et Veerpalu ei ole teadlikult ületanud mingeid keelatud piire. Sellest vastusest ma tajun, et ega te väga optimistlik lõppotsuse suhtes ole? Ei, ei ole. Ma olen pigem pessimistlik. Kas te ise isiklikult toetate Veerpalu protsessi, ma mõtlen, aitate neid rahaliselt?