arvamus.postimees.ee	 Juhtkiri: alandad sotse, kaotad mängu? Kui riigikogu valimised oleks toimunud Postimehe tellitud küsitluse ajal, saaksid Reformierakond ja IRL kahekesi koos edasi valitseda. Rohelised ei pääseks parlamenti ning Rahvaliit ammugi mitte. REKLAAM Keskerakond saanuks Reformierakonna järel teise tulemuse. Kõige olulisem muutus tabas sotse. Sotside populaarsus on vähenenud just nüüd. Tallinna eelarve kiirkorras vastuvõtmise ajal tuli väga selgelt ilmsiks, kui vähe neist Savisaare koalitsioonis oleneb ning kui leplikult on nad valmis alandusi taluma. Keskerakond võitis Tallinna eelarvesse järgmiseks aastaks müügimaksu, ent samas vähenes sotside populaarsuse languse tõttu võimalus, et Edgar Savisaar saaks koos Jüri Pihliga Stenbocki majja Eestit tüürima kolida. Reformierakonna juht peaminister Andrus Ansip deklareeris augusti lõpus Postimehele antud intervjuus sõnaselgelt: «Ma ei näe ka mingisuguseid võimalusi, et mina ja Edgar Savisaar võiksime tulevikus koostööd teha. Ma välistan selle.» Meest sõnast, härga sarvest, aga igal juhul on selline deklaratsioon üks erinevustest võrreldes 2007. aasta valimistega. Koalitsioonide moodustamise mänguruum on hoopis ahtam ja selgem kui nelja aasta eest. Samas on veelgi võimendunud Savisaare kui antikangelase roll – see on üks Eesti poliitika veidrustest. Loomulikult hakkab valimiskampaania põhivõitlus käima nende inimeste häälte eest, kellel praegu kindel eelistus puudub. Seejuures on ees ootavatel valimistel võrreldes eelmiste ja üle-eelmiste riigikogu valimistega üks väga suur erinevus. Puudub uus tulija, või kui soovite, siis protestipartei. 2003. aastal tõi Res Publica valimiskastide juurde palju neid, kes varasemate erakondade seast endale lemmikut ei leidnud. 2007. aastal kogusid uue tulijana hääli rohelised. Võime fantaseerida mõne üksikkandidaadi edust. Samas tuleb arvestada, et isegi kui leiduks konkreetne särav ja populaarne üksikkandideerija, tähendaks ta võit ikkagi ühte kohta saja ühest, mitte kuuest, nagu europarlamendi valimistel. Seega saaks üksikvõitleja mängupilti oluliselt muuta vaid mõne erakonna toetajaid enda taha meelitades ehk siis selle erakonna edu ja riigikogus saadavate kohtade arvu vähendades. Väike oleks aga nende inimeste häälte kogumise mõju, kellel praegu eelistus puudub või ei taha üldse hääletada. Nii ongi praegu mängus kõige ebaselgem sotside siseheitluste tulemus ning see, kas ja millisel moel jätkavad sotsid koostööd Keskerakonnaga. Lõpetuseks: aega valimisteni veel on.