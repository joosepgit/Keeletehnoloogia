www.advent.ee	 Jeesus on suurimaks sõnakuulelikkuse eeskujuks. Ta tegi seda kõike usu kaudu, toetudes täielikult oma Isale, just nii nagu Ta kutsub praegu meid Temale ja Isale toetuma. Jeesuse eeskuju on parimaks põhjuseks, mis aitab meil mõista usu kaudu tulevat sõnakuulelikkust. Jeesus ei vajanud õigeksmõistmist. Kuid Ta on meie eeskuju pühitsuses, kristliku elu elamises, sest Ta toetus oma maises elus usu kaudu ühele teisele väele. Suure võitluse puhkemisel väitis Saatan, et Jumala käskudele kuuletumine on võimatu. See on olnud tema põhisüüdistuseks tänaseni. Samuti väitis ta, et kui seadust rikutakse, ei ole mingit armuandmise võimalust patuse jaoks. Palun ära unusta, kes on see, kes väidab, et Jumala käske ei ole võimalik pidada. Kui inimene rikub Jumala seadust, siis järelikult tunnistab see Saatana väidete paikapidavust. Aga oma elu ja surma läbi tõestas Jeesus, et Jumala õiglus ei ole hävitanud Tema armu. Ta tõestas, et pattu saab andeks anda ja Jumala seadust saab täiuslikult täita. “Jeesus suri just sellepärast, et käsku oli võimatu muuta ning inimest võis päästa ainult käsu nõudeid arvestades. Ometi esitas Saatan tegu, millega Kristus käsku kinnitas, käsu tühistamisena. Sellesse punkti keskeneb viimane võitlus Kristuse ja Saatana vahel.“ – Ajastute igatsus, lk. 763. Isegi meie koguduses võib olla inimesi, kes väidavad, et Jumala käske ei saa täita. Kuni aegade lõpuni jääb sõnakuulelikkus ja sõnakuulmatus küsimuseks, millele peab vastama kogu maailm. Nii et see on väga oluline punkt. Pealegi on see väga adventistlik“. Kui me ei püsi kindlalt nendes arusaamades, miks me oleme seitsmenda päeva adventistid, siis võime lõpus kaotada. Jeesus tuli, et surra meie eest; samuti tuli Ta andma meile eeskuju eluks. Ta ütles: “Isa, kes elab minus, teeb oma tegusid” (Jh 14:10). Jeesus oli end allutanud oma Isale nii, et Tema elus oli nähtav üksnes Isa. Jeesus, kes oli Jumal, elas inimesena toetudes oma Isale. Tema eeskuju alusel võime meiegi elada samasugust sõnakuulelikkuse elu, toetudes Temale.