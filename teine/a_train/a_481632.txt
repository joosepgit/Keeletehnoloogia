arvamus.postimees.ee	 Nils Niitra: ajage see vald laiali! Otepää vallavalitsus ja volikogu on üritanud juba poolteist aastat vähem või rohkem vastikuid meetodeid kasutades sulgeda Pühajärve põhikooli. Samal ajal on tegu maakooli kohta üle keskmise suurusega õppeasutusega ja õpilaste hulk on hakanud taas kasvama. Õpilased on rahul ja lapsevanemad on rahul. Mida veel on ühe kooli jätkamiseks vaja? REKLAAM Isegi haridus- ja teadusministeerium leiab, et kool peaks alles jääma, sest lapsed peavad saama käia kodu lähedal koolis. Aga omavalitsuse juhid ehk suuresti reformierakondlik koalitsioon jätkab oma jauramist, ja selgub, et riigil pole ainsatki hooba nende mõjutamiseks. Ajage see 1999. aastal Pühajärve vallast ja Otepää linnast moodustatud vägivaldne moodustis koos seda juhtiva eluvõõra klikiga laiali! Esimene soovitus pühajärvelastele – minge nagu üks mees järgmistele valimistele. Teine soovitus – ärge andke ühtki häält tegelastele, kes hääletasid põhikooli sulgemise poolt. Kolmas soovitus – saavutage uues volikogus enamus, sest ainult siis saab selle äpardunud valla uuesti kaheks lammutada. Pühajärvelased, te olete valda kohtusse andes juba praegu õigel teel. Näidake, et võim ei saa kodanikust niisama lihtsalt üle sõita!