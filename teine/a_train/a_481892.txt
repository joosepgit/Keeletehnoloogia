arvamus.postimees.ee	 Siiri Erala: kallis haigus Põhjakäinud narkomaanide haiguseks peetav HIV on tegelikult üsna kallis haigus. Eestile läheb see igal aastal maksma 1,5 miljardit krooni ehk pea sama suure summa, kui on riigieelarves raha peretoetusteks. REKLAAM Üheksa nulliga summat ühe haiguse alla magama panna näib üsna mõttetu ja eks see HIV ongi üks tarbetu haigus. Tarbetu ses mõttes, et saaks ka ilma selleta. Erinevalt inimeste vananemisega kaasnevatest südamehaigustest ja kasvajatest on HIVi võimalik vältida. Teisisõnu, vananemisvastast imerohtu meil pole, kuid süstlaid ja kondoome jagub. Nendest tõsiasjadest hoolimata seisab Eesti igal aastal silmitsi sadade uute nakatunutega ning majanduskriis aitab tõenäoliselt kaasa selle arvu suurenemisele. Rohkem inimesi jääb tööta, masumasendus võtab võimust ja maistest muredest pääsemiseks otsitakse abi narkootikumidest. Kas halvale teele sattunud inimesed mõtlevad neid ohustavale HIVile ja sellele, et nakatumise korral ei suuda nad riigi majandusse teistega võrdselt panustada? Ilmselt mitte. Jääb aga loota, et selliste seoste nägemiseks jagub kainet mõistust kriisioperatsiooniga hõivatud riigimeestel.