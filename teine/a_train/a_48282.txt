www.naisteleht.ee	 Karita Mikko: Minu jaoks oli loomulik sünnitada kodus «Tegelikult vesi alles jooksis basseini, kui Ramses mul juba rinna peal oli. Võtsin ta oma kätega vastu,» kirjeldab kolme lapse ema Karita oma viimase, kodus toimunud sünnituse tipphetke. Karita Mikko (27) vanemad lapsed, tänaseks seitsmeaastane Ronan ja kuuene Brigita on sündinud sünnitushaiglas. Pesamuna Ramses aga nägi ilmavalgust oma kodus, vanemate magamistoas. Seda kogu pere poolt vastu võetud otsust ei kahetse Karita tagantjärele mitte üks raas, kinnitab hoopis, et kodus sünnitamine on turvaline ja mugav. «Kui ema on lõdvestunud ja pingevaba, on ka lapsel pehmem siia ilma maanduda,» usub ta. Alguses oli hirm Karita, kes töötab hingamisterapeudi ja sünnitoetajana, usub, et sünnitamine ei pea olema valus ja piinarikas kannatamine, vaid seda on võimalik muuta väga nauditavaks kogemuseks. Täpselt nagu neil ürgsetel aegadel, mil polnud ei arste ega haiglaid, oli vaid eneseteadvus. «Me saame seda, mida ise valime: kui sa usud, et sünnitamine teeb haiget, siis teebki see haiget seni, kuni muudad oma meelt,» ütleb Karita lihtsalt. «Ajal, mil mina sündisin, oli kogu haiglasüsteem karm. Naised pidid üksinda, ilma meesteta, seda tegema minema, rääkimata sellest, et laps viidi kohe ema juurest ära. Kui ette kujutada, et laps on üheksa kuud olnud emaga ühendatud, pehmes ja turvalises keskkonnas ja kõikide ta vajaduste eest on hoolitsetud — ning siis äkki ta viiakse sellest turvatundest kaugele … No mida saab siis laps esimese asjana tunda — ikka hirmu.» Ammu on räägitud, et lapsed tajuvad ja tunnevad neid ümbritsevat maailma juba enne sündi. «Laps õpib ema tunnetest ja kogemustest. Kui ema tunneb sünnitades hirmu, süüd või häbi, siis laps teeb sellest oma järeldused elu kohta. Sündimine on ju lapse esimene intensiivne elukogemus,» selgitab Karita. Kui ema suudab lõdvestuda, tajub ka laps, et see protsess on turvaline. Pole midagi hirmutavat. Järelikult: kui sündimine on pehme ja turvaline, on ka elu pehme ja turvaline — pole vaja midagi karta. Seda teooriat võib Karita tõestada kas või oma laste pealt. Tema esimene laps Ronan sündis sünnitusmajas. See oli Karita sõnul lausa traumeeriv kogemus. «Hoolimata sellest, et olin enne sünnituse kohta kõike lugenud, olin justkui pimeduses — ma ei saanud aru, mis täpselt toimub. Olin pooleldi teadvusetu, tundsin vaid, et mu keha sünnitab. Tookord tundsin, et pean lihtsalt selle õudse asja ära kannatama,» meenutab ta. Toonaste emotsioonide peegeldust näeb ta nüüd oma pojas, kes vahel on kartlik ning paljudes tegevustes pigem ettevaatlik. Teine laps, Brigita, tuli ilmale samuti haiglas, kuid selleks ajaks oli Karita juba õppinud erinevaid hingamis- ja lõdvestumistehnikaid. Seepärast saatiski tütre sündi positiivne naudinguemotsioon. Ja Brigitta ongi üks tõeliselt julge tüdruk. «Isegi lasteaiaõpetajad imestavad, et no Brigita küll midagi ei karda,» naerab Karita. Läks oma sündimise hetke tagasi Pärast oma teise lapse kiiret, teadlikku ja valudeta (valu muundas ta energiaks) sünnitamist, teadis Karita kohe, et kui ta peaks veel kunagi rasedaks jääma, ei lähe ta haiglasse sünnitama — ta ei näinud selleks mingit põhjust. «Kindlus, et minuga ei saa midagi valesti minna, oli mu sees olemas. Pidasin aga väga oluliseks end korralikult ette valmistada, sest päris nii need asjad ka ei käi, et lihtsalt sünnitame kodus ja mis seal ikka.» Karita hakkas tegelema algallika protsessi ja hingamistööga. Algallika protsessi selgitab ta nii: kõik aktiivsed käitumismustrid meie elus, näiteks madal enesehinnang ja tundmus, nagu peaksid kõik üksi ära tegema, on pärit meie enda sünnihetkest. Samast hetkest, kui ema hirmu tundes sünnitas ja laps kohe minema viidi. Et häälestada end hoopis teisele lainele ja teha sünnitamisest turvaline ja ekstaatiline protsess, tulebki jõuda algallikani ehk tagasi iseenda sünnihetkesse. «Nii on võimalik vabaneda hirmudest,» selgitab ta ja lisab, et kui naisel on hea ja mugav, tuleb ka laps kiiremini ja kergemini ilmale. Kuid see pole kogu eeltöö, mis tuleb turvaliseks kodusünnituseks teha. «Kõigepealt tasuks üles otsida mõni sünnitoetaja, kelle juures läbitakse kogu raseduse vältel kümneseansiline algallika protsessi ja hingamisteraapia programm. Igal korral on konkreetne teema, alates keha tasandist kuni vaimsuseni, lapsepõlvemälestusteni, oma sünnihetkeni välja. Tehakse ka joogat, mis aitab paremini kehaga kontakti saada,» teab Karita nii isiklikust kogemusest kui ka professionaalsest tarkusest. Ta tõdeb siiski, et igaühele kodusünnitus ei sobi. «Minu juurde on tulnud ka naisi, kes ütlevad, et tahavadki kohe keisrilõiget. Aga sel puhulgi on oluline teada, et ka keisrit on võimalik läbida ekstaatiliselt. Ehk teisisõnu lõdvestunult ja lubades endale kõiki tundeid tunda teades, et oled toetatud ja see on turvaline.» Kui lubad endal kõiki tundeid tunda, tekib oskus asju ette aimata. Karita teadis näiteks täpselt, millal ja kuidas ta kolmas laps, poole aasta eest ilmale tulnud poeg Ramses, sünnib. «Mul oli juba varakult selline tunne, et see saab olema kiire sünnitus. Teadsin ka seda, et see algab vete tulekuga ja öösel. Keha tundis kõike ette. Päeval, mis eelnes sellele ööle, olin juba sellel lainel. Triikisin pesu ja tegin muid toimetusi, aga teadsin kindlalt, et täna öösel see juhtub,» meenutab Karita. Sünnitas magamistoas basseini Huvitav oli seegi, et raseduse lõpus rabas kõvasti tööd teha Karita mittetulundusühingu Sünni Vägi loomisel. Pinged, mis sellega kaasnesid, olid suured. «Endaga tegelemine jäi tagaplaanile. Kui sünnitus algas, siis kõigepealt hakkas mu keha tohutult rappuma ja värisema. Minu jaoks oli see selge märk, et niimoodi raputatakse maha mu töiseid pinged — et sünnitus saaks toimuda pehmelt.» Kümme minutit Karita lihtsalt vappus ja värises, kutsus kohale oma sünnitoetaja ja ämmaemanda ning seejärel hakkas hingamistehnikat rakendama. «Tegelikult vesi alles jooksis basseini, kui Ramses mul juba rinna peal oli. Tal oli väga kiire tulekuga. Ja ma võtsin ta oma kätega vastu, ämmaemand ega sünnitoetaja ei pidanud käsi üldse vette panemagi. Sõnadesse on seda tunnet ilmselgelt võimatu panna!» püüab Karita kirjeldada oma elu üht meeliülendavamat sündmust. Kodusünnitusest kujunes üsna loomulikult välja peresünnitus: abiks olid Karitale ka mees Riho ja tütar Brigita, vanem poeg Ronan magas. «Mees mängis suurt rolli, sest parim viis, kuidas ma sain lõdvestuda, oli tema küljes rippudes. Isegi kui ta tahtis vahepeal tualetti minna, ütlesin, et mitte kuhugi sa ei lähe,» naerab Karita. Ka kuueaastase tütre osa oli tähelepanuväärne — ta vaatas emale toetavalt silma ja aitas kaasa hingata. «Brigita jaoks polnud sünnitamise nägemises midagi eriskummalist, ta võttis seda kui elu loomuliku osa, ja peres ei tulnud keegi selle pealegi, et ma peaksin haiglasse minema,» kinnitab Karita. Siiski meenub Karitale toda mälestusväärset ööd meenutades ka üks huvitav seik. «Brigita käis minuga sünnituseks ettevalmistaval kursusel kaasas. Kord ta siis küsis, et kes veel sünnitusele tulevad ja et kas sünnitaja ise ka tuleb. Mina siis üllatunult selgitasin, et emme ju sünnitabki, ma olen nagunii kohal. Aga tema tahtis ikkagi täpsemalt teada, et kes siis tita vastu võtab. See hetk oli minu jaoks väga valgustav: ma sain oma lapse näitel aru, et meie ühiskond kannab endas arusaama, justkui sõltub sünnitaja teistest, õppinud arstidest ja spetsialistidest. Aga ei sõltu ju — naine ise on see, kes juhib kogu protsessi!» Ilona Talumets Kommentaarid Selline hulljulgus on lihtsalt lollus! Antud juhul läks kõik hästi, aga ema kahetseks kindlasti, kui oleks kuulunud nende 30 % hulka, kes vajavad sünnituse ajal meditsiinilist sekkumist lapse või ema tervise huvides.