arvamus.postimees.ee	 Juhtkiri: piinlik trall Pensioniameti järjekorras, kus sajad vaevatud ja teadmatuses inimesed ootasid, et saada vastuseid oma küsimustele, hakkas eile üks naine sünnitama. Paljukiidetud infotelefonist kostis vaid ootemuusikat. Samal ajal kõneles sotsiaalminister Maret Maripuu riigikogu ees oma ministeeriumi töös erilise teravusega ilmnenud puudustest ja kitsaskohtadest, mis tuleb lahendada. Pensioniametit väisanud Postimehe ajakirjanikul värisesid veel toimetusse tagasi jõudes kogetust käed. Ametnikud, tuleb tunnistada, olid inimestega kannatlikud ja sõbralikud, lisas ta hiljem. Maripuul olla lapsepõlvest meeles õpetus, et esmalt tuleb proovida tehtud vead ära parandada. Küllap oleks säärane püüd paljudes elu olukordades igati kohane ja kiiduväärne, aga... Demokraatliku riigi minister ei saa lõputult proovida ja parandada «üksikuid kitsaskohti». Mida veel? Hiina kommunistlik diktaator Mao Zedong asus ühe kampaania ebaõnnestumise järel vigu parandama teise ja pöörasemaga. Andestatagu räige võrdlus, ent viisakamatest pole ju siiani aru saadud! Poliitküünikud arvavad ilmselt siiani, et Jaak Jõerüüt astus tagasi tühja-tähja pärast. Meenutagem, et tal oli üks konkreetne ajend oma haldusalast, ent ka palju laiemad etteheited sellele ühiskonnas toimunule, mis sõltus toonasest Reformierakonna, Keskerakonna ja Rahvaliidu valitsusest. Eelmise Soome presidendi Martti Ahtisaari arvates peaks tema kodumaal igalt poliitikasse pürgijalt küsima, kas Soome on algaja poliitiku arvates läänemaine demokraatlik riik või mitte. Eitavalt vastajad ei tohiks valitavatesse kogudesse pääseda. Sama küsimus tuleks esitada ka Eestis. Vahel võib ju tunduda, et oleme Eesti lääne-orientatsioonis ja demokraatlikkuses raudkindlalt kokku leppinud. Maripuu juhtum näitab kahjuks, et Tallinna linnavolikogu ja meie muud poliitkakukeste leivaahjud pole põhiväärtuste krõbekoorikut sugugi laitmatult kuldpruuniks küpsetanud. Näited demokraatlike naaberriikide ministritest, kes on Maripuu (juhitava ministeeriumi) apsakatest võrreldamatult väiksemate pattude pärast tagasi astunud, on juba kõigile pähe kulunud. Kui piinlikke tuure peab tants Maret Maripuu ümber veel üles võtma?