www.bioneer.ee	 Juulis ilmunud teade Uuskasutuskeskuse pankrotimenetluse algatamisest ei tähenda ettevõtmise lõppu, vaid on märgiks ümberkorralduse algusest, mille tulemusena loodavad tegijad UK taas jalule saada. Uuskasutuskeskuse Paide tänava pood jätkab alates augustist uue hooga tegutsemist. Poes on tehtud palju väikseid uuendusi, mis teevad poe külastajatele huvitavamaks, nii et seal oleks isu käia lausa iga päev. Muudetud on asjade paigutust, nii et raamatud on liikunud senisest asukohast suuremale pinnale. Avatud on väike butiiginurk, kust on võimalik leida kvaliteetsemat kaupa tuntud kaubamärkidelt. Väljas on nii riideid, jalanõud kui ka aksessuaarid. Lettidele pannakse iga päev välja uut kaupa. Sügise ja uute üliõpilaste saabudes kasvab huvi mööbli, nõude ja kodutehnika järele, ka siin on Uuskasutuskeskusel soovijatele nii mõndagi pakkuda. Tehtud muudatuste taga on augustis tööle asunud keskuse uus tegevjuht Katriin Jüriska. Katriinil on 8-aastane personali- ja tegevjuhtimise kogemus. Olles töötanud peamiselt toitlustusäris on ta ka varem olnud olukorras, kus raskuses olev või alustav ettevõte tuleb ellu äratada. Täna on olukord Paide tänava poes positiivselt ootusärev. Pankrotimenetlus on mõjutanud keskust niipalju, et suletud on Tööstuse tänava pood. Samas, kuna organisatsioon on jooksvas kasumis ning võlgnevused on tekkinud peamiselt 2007 aasta ebaõnnestunud laienemisest, siis jätkatab UK hoogsalt tegevust. Katriin kommenteerib praegust olukorda järgmiselt: „Töötame selle nimel, et keskus saaks tööd jätkata. See tähendab, et pankrotimenetlus lõppeks mitte sulgemise vaid tervendamisega. Täna on meil külastajaid palju. Nii püsikundesid kui neid, kes tulevad uudishimust kaema, mida Uuskasutuskeskus pakub. Usume ise, et keskusel on potentsiaali jätkata“. Uuskasutuskeskus on mittetulundusühing, mille eesmärk on edendada asjade ringlust ning keskkonnasäästlikke tarbimisharjumusi. Uuskasutuskeskus peab Tallinnas, Paide tänav 7 asuvat poodi, kuhu saab tuua kasutuskõlblikke asju ning aitab koostöös erinevate heategevuslike organisatsioonidega hädas olevaid peresid.