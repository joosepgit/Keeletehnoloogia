arvamus.postimees.ee	 Juhtkiri: peaministri tõehetk Eile jõudis valitsuskriis olulisse vahefinišisse: peaminister Andrus Ansipi ettepanekul vabastas president Toomas Hendrik Ilves ametist sotsidest ministrid. Kuid president andis ka mõista, et valitsust ei saa enam kosmeetiliste võtetega parandada ja ka peaminister peaks tagasi astuma. Põhjendusega, et sellist sammu nõuab poliitiline kultuur, võib kindlasti nõustuda. Valitsuskriis on pikalt vindunud, inetusi on öeldud laua igas servas, eelarvekärped on veninud ning see kõik on tugevalt kõigutanud ka avalikkuse usku valitsuse ja peaministri suutlikkusse riik kriisist välja tuua. Praegu ametist lahkudes annaks – ja suure tõenäosusega ka saaks – Ansip võimaluse moodustada uus valitsus. See oleks kasulik peaministrile eneselegi: ta saaks kokku panna värske, kriisiaja valitsuse, millel oleks selge riigikogu mandaat ja mis pole enam sunnitud hammastega rippuma buumiaastate koalitsioonileppe küljes. Nüüd on Ansipi otsustada, kas ta jätkab uue või remonditud-lapitud valitsusega. Presidendil pole peaministri mõjutamiseks muid vahendeid peale sõna ja peaminister pole kohustatud seda kuulda võtma. Argumente, miks vältida kogu valitsuse tagasiastumist, võib ka tuua. Nii kätkeks see samm eneses ohtu, et põhiseaduses lubatud tähtaegade tõttu jääb uue valitsuse moodustamine venima. See tähendaks negatiivse eelarve ootuses elavale Eestile tõsiseid raskusi. Eestis püsinud tava kohaselt lahkuv valitsus põhimõttelisi otsuseid vastu ei võta. Kuid me räägime tavaoludest. Praegu on kriis, ning valitsuse laual ainult kaalukad otsused ongi. Seepärast võiks eeldada, et isegi peaministri tagasi astudes jätkavad valitsus ja riigikogu täistuuridel tööd ka uue valitsuse kinnitamiseni. Ansipit võib muidugi tagasi astumast takistada ka hirm, et tema polegi see, kellele president teeb ettepaneku uus valitsus moodustada. Ehkki sel hirmul ei pruugi alust olla, on koalitsioonierakondade omavahelised suhted loonud võimukoridorides üldise usaldamatuse õhkkonna. Nii võib Ansip peljata, et ajal, mil tema presidendile avaldust viib, käivad mujal juba teistsugused koalitsiooniläbirääkimised. Ansip on avalikult öelnud, et ei näe vajadust tagasi astuda, kuna seadus seda otseselt ei nõua. Ent Ansipi tõehetk saabub nagunii. Olgu selleks riigikogus uue töölepinguseaduse menetlemine, eelarvekärped või tõepoolest uue valitsuse moodustamiseks mandaadi saamine. Poolehoid või selle puudumine avaldub peaministrile igal juhul. Seepärast võikski Ansip eelistada täna päris uue valitsuse moodustamist, mitte üritada lähemad kaks aastat pinnal püsida vana ja aukliku paadiga.