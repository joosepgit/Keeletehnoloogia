www.bioneer.ee	 Esmakordselt nägi laupäeva hommikul delfiini Tallinna lahes Viimsi kalur. Järgmisena nähti teda juba laupäeva õhtul harrastuspurjetajate poolt, seejärel jõudis info juba Riikliku Looduskaitsekeskuse (LKK) töötajateni. Tallinna lahes delfiini liiki määramas käinud LKK seire-ja teadustööde spetsialist Ivar Jüssi sõnul on tegemist valgekoon-delfiiniga, millist liiki meie laiuskraadidel pole varem kohatud. „Ta on suhteliselt tavaline liik Põhjameres, kes võtab tihti ette pikki rändeid parasvöötme ja lähisarktiliste piirkondade vahel. Siia on ta ilmselt sattunud lähimast põhiasustusalalt Taani vetest,“ märkis Jüssi. Tegu on üle kahe meetri pikkuse täiskasvanud isendiga, kelle sugu ei õnnestunud esialgsel vaatlemisel määrata. Delfiin on väga seltsiva loomuga ja ujub meeleldi paadi kõrval kaasa. Delfiinile sobivat toitu Tallinna lahes peaks jätkuma ja hetkel on merevesi looma jaoks normaalse temperatuuriga. Delfiine on Läänemeres ennegi nähtud. Näiteks paar aastat tagasi leiti Soome lähistel Turu saarestikus kalavõrkudest emane harilik delfiin koos pojaga. Jüssi sõnul on Läänemeres olemas ka oma delfiin, vaalaliste seltsi kuuluv pringel, kes on küll väga haruldane liik aga tema kohtamise tõenäosus on siiski suurem kui võimalus näha valgekoon-delfiini. „Lootus on, et delfiin ujub 700 kilomeetri kaugusele tagasi oma vetesse, muidu võib ta suure tõenäosusega kalameeste võrkudesse sattuda ja hukka saada,“ ütles Jüssi.