www.bioneer.ee	 Eesti Pandipakend ja Kaupmeeste Liit valisid 1000 tagastuspunkti seast 100 parimat, kes saavad spetsiaalse kleebise „Eeskujulik tagastuspunkt 2011“. Eesti Pandipakendi tegevjuhi Rauno Raali sõnul soovib taaskasutusorganisatsioon koos kaupmeestega ühtlustada ja tõsta pandipakendite tagastuspunktides valitsevat korda ja kvaliteeti. „Kuigi tagastuspunktid ei kuulu Eesti Pandipakendile vaid seadusandluse kohaselt jaekaupmeestele, oleme taaskasutusorganisatsioonina nende heakorrast väga huvitatud,“ lausus Raal. „1000 tagastuspunkti seas on väga eeskujulikke, kuid ka neid, kes tagastuse üldist mainet kahjuks alla veavad,“ märkis Raal. „Samas on suur osa kaupmehi mõistnud, et tagastuspunkti olemasolu ja kvaliteet on tarbija jaoks üks kaupluse visiitkaartidest ja põhjuseid poekülastuse valikul,“ lausus Raal. Tagastuspunkte hindas komisjon, kuhu kuulusid nii Kaupmeeste Liidu kui ka Keskkonnaministeeriumi jäätmeosakonna esindajad. Kvaliteedi hindamisel lähtuti eelkõige tagastuspunkti üldisest heakorrast ja infomaterjalide olemasolust ning automaatvastuvõtu korral tehnilisest valmisolekust. Käesoleva aasta üheteist kuuga kogus Eesti Pandipakend ja suunas taaskasutusse 207 miljonit pandipakendit, mis on kaheksa protsenti rohkem kui möödunud aasta samal perioodil. Kogutud pakenditest moodustavad 106 miljonit plastpudelid, 85 miljonit plekkpurgid ja 16 miljonit klaaspudelid. Viimase kuue ja poole aastaga on kokku kogutud üle 1,2 miljardi ühekordsekasutusega joogipakendi.