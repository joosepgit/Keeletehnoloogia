arvamus.postimees.ee	 Raul-Allan Kiivet: maksud, õiglus ja tervis Et maksud on Reformierakonnale tabuteema, pole uudis, kuid samas ei saa aru, miks see allergia on laienenud ka teistele Eesti poliitikutele ning väljaütlemistes senise maksupoliitika tegelike mõjude kohta pole kuulda olnud argumente, mis põhineks vettpidaval analüüsil. Samas on rahandusministeerium tellinud poliitikauuringute keskuselt Praxis analüüsi Eestis viimasel aastakümnel kehtinud maksupoliitika kohta ja see valmis juba 2008. aasta oktoobris, kuid seda pole ilmselt lugenud ei ametnikud ega poliitikud. REKLAAM Süstemaatiline analüüs «Maksupoliitika mõju leibkondade maksukoormuse jaotumisele» põhineb usaldusväärsel metoodikal ja haarab kõiki olulisi aspekte tulude-kulude arvestamisel alates tulumaksuvabast miinimumist kuni pensionide ja toetusteni. Analüüs käsitleb maksukoormust õigluse aspektist ja näitab, et tulumaksu vähendamine on Eestis suurendanud tulude ebavõrdsust. Teise olulise punktina näitab analüüs, et käibemaks on regressiivne, st et vaesemad leibkonnad maksavad käibemaksu enam. Ja eriti regressiivsed on Eestis patsientide kanda olevad otsesed tervishoiukulutused – mida vaesem või haigem elanik, seda enam ta peab oma taskust maksma oma haiguse ravi ja eeskätt retseptiravimite eest. Seda teadmata või sellest hoolimata tõstis valitsus ravimite käibemaksu 1. jaanuarist 2009 5%-lt 9%-le, mida rahandusministeerium nimetas maksumäärade ühtlustamiseks. See tähendab, et Eesti patsiendid maksavad riigituludesse tänavu täiendavalt 200 miljonit krooni ja haigekassa rahast lisandub teist sama palju ning kogusummas ligi poole miljardi eest jääb haigetel saamata raviteenuseid ja ravimeid. Seega on Eesti haiged tänavu juba andnud märkimisväärse panuse riigieelarve tasakaalus hoidmisse. Nüüd ajab rahandusministeerium, kes nagu poleks Praxise uuringust ja sõnast «õiglus» midagi kuulnudki, värsket sotsiaalministrit nurka nõudega kärpida haigekassa eelarvet veel 376 miljoni võrra. Nii ongi sunnitud segaduses sotsiaalminister, kellele pole mingit põhjust ühtki kriitikavaba päeva anda, ennast kiirelt kaitsma ja väitma, et kärbete tõttu ei vähendata eriarstiabi ega suleta väikehaiglaid. Selline kaitsetaktika võtab küll tule enda peale, kuid ei lahenda ühtki probleemi. Vastupidi, kärpida ei tohi ja seda pole vajagi, sest reservid on olemas ning ravikindlustuse stabiilsust tuleb hoida niikaua kui saab. Seega on valitsusel vaja teha tervishoiu osas kaks kiiret otsust – et haigekassa eelarve puudujäägi tegelikul tekkimisel oleks kasutada kogutud reservid, ja teiseks, et tõsiselt hakataks tegelema Eesti tervishoiusüsteemi rahastamise jätkusuutlikkuse teemaga, sealhulgas kohanema olukorraga, kus majandus ja maksulaekumine enam ei kasva. Valitsus peaks edasi lükkama oma otsuse tõsta osa tervishoiuteenuste hindu 1. juulist 2009, mis tehti tänavu jaanuaris, seega olukorras, kus kõigile peale valitsuse oli juba selge, et sel aastal ei saa me enam kasvust unistada. Pole hirmugi, et töötajate palga külge aheldatud ravikindlustusmaksu laekumine hakkab tõusma enne, kui taastub majandus. Et Eesti tervishoius tuleb mõni aeg hakkama saada rahaliste võimaluste minimaalse kasvuga, kui sedagi, seda enam tuleb vaadata, kus ja kuidas Eesti tervishoiusüsteemi optimeerida – mitte kärpida, lahti lasta ega kinni panna, vaid analüüsida ja otsustada, kus ja mida teha raviasutuste ratsionaalsema tööjaotuse ja parema koostöö tagamiseks. Kui minna kärpima ilma sisulise ja tervikliku analüüsi ja plaanita, siis tähendab see lepingumahtude vähendamist haiglatega, või veel hullem – perearstidega, ning arstiabi kättesaadavuse kohest ja järsku halvenemist. Üksik tervishoiuasutus pole aga kokkuhoiu koht, selleks on ruumi ainult süsteemis tervikuna. Raviasutuse tasemel tähendab kärbe kas kohe või hetke pärast personalikulude vähendamist ja järjekordi ning seda sõnumit ei tohi enam korrata ei Eesti arstidele ega õdedele. Ammugi mitte patsientidele.