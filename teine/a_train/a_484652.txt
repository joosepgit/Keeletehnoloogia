www.bioneer.ee	 Rahu! Selles sõjas pole kaotusi ega ohvreid ette nähtud. Tegemist on vaid rahumeelse padjasõjaga. Kõigil huvilistel tuleb omad sõjavahendid kaasa võtta. Kuid enne sõjatandrile astumist kontrollib korraldajatepoolne turvateenistus teie padjad üle. Patjades ei tohi olla terariistu, telliskive, pürotehnikat, neete, koduloomi ja muid esemeid, mis võiks kahjustada kaassõdijate tervist ja vara. Ilmselgelt on keelatud ka räpased padjad. Sõtta ei lubata nähtavas alkoholijoobes isikuid. Alla 10 aastastel lastel peab kaasas olema vähemalt 16-aastane saatja. Kohal palutakse olla vähemalt 20 minutit enne ürituse algust, kuna kõigil osalistel tuleb anda ka allkiri selle kohta et padjasõjas osaletakse vabatahtlikult ning ei seata teadlikult ohtu teiste turvalisust . Korraldajad loodavad, et ilusa ilma korral lüüakse uus Eesti rekord padjasõjas osalejate arvu poolest. Osalejate tuluks on rõõm rahumeelselt välja elatud pingetest, korralikult puhtaksklopitud padi ja uudne kogemus terveks eluks.