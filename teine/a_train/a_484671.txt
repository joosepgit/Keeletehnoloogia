www.bioneer.ee	 RMK korraldab eelseisval laupäeval, 7. märtsil Ida-Virumaal perepäeva „Metsaga mestis“, kuhu on oodatud kõik metsasõbrad. Üritus kestab kella 11-16 ning toimub Kauksis. Erinevaid tegevusi jagub igale vanusele terveks päevaks. Sportlikumad saavad proovida suusaorienteerumist ja matkauisutamist või niisama suusatada ja kelgutada. Proovida saab ka lumerõnga- ja reesõitu ning minna jalgi-, räätsa- või tõukekelgumatkale. Kui jää võimaldab ja järvelemineku luba olemas, saab proovida kalapüüki. Kogenud kalamees Vladislav Kor˛ets jagab näpunäiteid ja õpetab õigeid kalapüügi võtteid, räägib Peipsi järves elavatest kaladest ja kalandusest. Püügivahendid võivad endal kaasas olla, kuid proovimiseks on neid ka koha peal. Töötubades on võimalus ise proovida laastupunumist, saagida palgist kettaid ja avatud on spetsiaalne käsitöötuba lastele. Looduskeskuses saab läbida metsatarkuse videokoolitust ja tutvuda jahitrofeedega, kohalik jahimees räägib huvilistele metsaelust ja sellest, mis on täpsemalt jahitrofeed. „RMK perepäeva eesmärk on edendada aktiivse perepuhkuse kaudu inimeste loodusteadlikkust ning tutvustada looduses liikumise võimalusi ja säästlikku metsapuhkust,“ ütles RMK loodushoiu osakonna juhataja Marge Rammo. Kõikidele osavõtutasu maksnutele on garanteeritud lõunasöök. Üritusele toimub eelregistreerimine RMK kodulehel www.rmk.ee , lisainfo telefonil 676 7532. Osavõtutasu on ühele perele või sõpruskonnale (kuni 5 liiget) 200 krooni, üksikisikule 50 krooni. Koos bussitranspordiga Jõgevalt, Tartust, Rakverest, Narvast või Jõhvist on hinnad vastavalt 275 ja 75 krooni. Kuni 3-aastased lapsed saavad osaleda tasuta. Pere- või sõpruskonna pileti lunastanute vahel loositakse välja 10 RMK metsamaja tasuta ööpäevast kasutust, lisaks muid väiksemaid auhindu. Eelmisel RMK perepäeval Lääne-Virumaal osales ligi 600 metsasõpra. Sarnaseid kogu pere üritusi on RMK varem korraldanud Hiiesti matkapäevade nime all aastatel 1999-2002.