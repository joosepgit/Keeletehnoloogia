www.bioneer.ee	 Keskkonnanõukogu arutas eelnõud, mille Euroopa Komisjon oli esitanud 2007.a. detsembris, et ühendada seitse direktiivi üheks õigusaktiks, mille eesmärgiks oli vähendada ettevõtete halduskoormust, ent ka negatiivseid keskkonnamõjusid. Eelnõuga vähendataks suurte põletusseadmete miinimumemissioonide piirmäärasid, seataks standardid keskkonnajärelevalve teostamiseks ning muudetaks lubade ülevaatamine efektiivsemaks. Komisjon loodab muudatustega vähendada iga-aastaseid tervisega seotud kulutusi ning hoida ära 13 000 enneaegset surma aastas. Juunikuine keskkonnanõukogu arutas eelnõud eelkõige parima võimaliku tehnika (BAT) rakendamise tähtaegade osas, leppides kokku, et suurte põletusseadmete puhul tuleb parimat võimalikku tehnikat rakendada juba 2 aastat pärast direktiivi jõustumist, mitte aastaks 2016, nagu Komisjoni pakutud eelnõus. Olemasolevatele ettevõtetele kehtivad siiski pikemad ning üleminekutähtajad. Samuti vaatas keskkonnanõukogu läbi parima võimaliku tehnika kirjelduste (BREF) vastuvõtmise protseduuri, et tagada nende kättesaadavus kõigis EL keeltes. Saavutatud kokkulepe eelnõu osas läheb nüüd Euroopa Parlamenti teisele lugemisele.