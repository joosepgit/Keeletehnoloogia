www.advent.ee	 Hingevaenlane annab endast parima, et heidutada neid, kes pühendavad oma elu kirjandusteenistusele. Ta lihtsalt teab, kui tõhusad on meie raamatud ja ajakirjad inimeste ettevalmistamisel Jumalaga kohtumiseks. Ta saadab oma saadikud üle kogu maa enda eest räpast tööd tegema, kuigi on lahingu juba kaotanud. Jeesus võitis lahingu, kui suri julmal ristil kõigi selle maailma elanike pattude eest. Üks Panama kirjandusevangelist seisis silmitsi tõsise vastupanuga ühelt usujuhilt, kes hoiatas inimesi temalt raamatute ostmise eest. Töö käigus sai ta siiski sõbraks ühe professoriga, kes õpetas riigikoolis. See professor teadis veidi nendest raamatutest, mida kirjandusevangelist müüs. Ta oli neid näinud Mehhikos, Kuubas, Hispaanias ja teistes maailma paikades. Ükskõik, kus need talle ette olid sattunud, olid need talle alati muljet avaldanud. Professor sai teada ka nendest suurtest raskustest, mis seoses kirjanduse müümisega kirjandusevangelisti teel seisid, nii et ta helistas kirjandusevangelistile ja palus tal oma kabinetist läbi astuda. Kui evangelist kabinetti jõudis, uuris professor lahkelt: "Räägi, sõber, kuidas sul läheb? Palun, jutusta, mis toimub." Sellele palvele vastas kirjandusevangelist avameelselt ja jutustas nendest probleemidest, mida tekitas linna usujuht, kes tegi Santiago rahva hulgas vastupropagandat, öeldes, et nad ei tohiks ühtegi ta raamatut osta ega lugeda. Kui professor seda kuulis, ütles ta: "Kas on tõesti võimalik, et see mees tahab selles kohas kirjandustööle lõppu peale teha? Ei, ei, ta ei saa seda teha! Näita mulle neid raamatuid." Siis kirjandusevangelist esitles neid talle. Professor esitas suure tellimuse. Mõne päeva pärast professori juurde tagasi pöördudes, esitas too uue tellimuse oma kooli õpilaste jaoks. Kui ta oli nende eest maksnud, ütles ta: "Las see usujuht nüüd tuleb ja keelab mul oma klassile neid raamatuid müüa. Siin pole ühtki raamatut, mis lugejale halb oleks." Siis tsiteeris ta salmi: "Katsuge läbi kõik, pidage kinni heast." Seejärel ta arutles: "Huvitav, mida usujuhid sellest salmist välja loevad?" Ta näol oli teadja naeratus. See kogemus oli kirjandusevangelisti töö edu pöördepunktiks. Professor toetas teda ja lõi vajaliku õhkkonna ning seosed, et selles kogukonnas usaldust teenida. Kas see pole kaunis tõend Jumala huvist trükisõna suure töö vastu? Jumal kasutas ühte oma klientidest, et selle töölise julgust elustada ja tema tööd toetada. Ta mõistis, et see on Jumala töö hingede võitmiseks ning et ükski inimene ei saa seda peatada. Ta tänas Issandat professori elu sellisel viisil juhtimise eest, et too evangelistiga just siis ühendust võttis, kui viimane seda kõige enam vajas. Evangelistile tuletati taas kord meelde, et kirjandusevangelist on tõepoolest Jumala tööriist, kutsutud kuulutama Tema sõnumit trükitud kujul. Jumal avab uksi, mida ükski inimene ei suuda sulgeda, sest Tema kontrollib olukorda. "Tuleb ette raskusi, mis panevad proovile Sinu usu ja kannatlikkuse. Mine neile vapralt vastu. Vaata olukorra helgemat külge. Kui töö on takistatud, tee kindlaks, et see pole Sinu süü, ning astu siis Issandas rõõmustades edasi" (Ellen G. White, "Kolportööritöö", lk 118).