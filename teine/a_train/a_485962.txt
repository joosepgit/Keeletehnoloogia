arvamus.postimees.ee	 Kaie Holm: lugejate turvalisus raamatukogus Esmaspäevases Postimehes ilmus artikkel «Raamatukogudes ahistab noori lugejaid välismaalasest pedofiil», kuid kahjuks ei ole artiklis kõik faktid täpselt kajastatud. REKLAAM Vastab tõele, et aasta tagasi oli Tallinna Keskraamatukogu võõrkeelse kirjanduse osakonnas probleeme mehega, kes raamatukogus hakkas võõraste inimeste ees liputama. Seda, et raamatukogu politseid selle peale välja ei kutsunud, ei vabanda mitte miski. Artiklis on kirjutatud, et raamatukogu kehtestas mehele ajutise sisenemiskeelu ja hoiatas teda. Kindlasti ei olnud tegemist hoiatamisega, kui paluti mehel raamatukogus liputamine lõpetada ning paluti tal lahkuda. Küll aga hoiatati noori mitte suhtlema meestega, kes neile tunduvad kahtlased. Kuigi raamatukogu korraldab noortele loenguid, kus juhitakse tähelepanu arvutikaitsele ja interneti kasutamise turvalisusele (loeng 6.–9.klassidele toimub ka sel neljapäeval), soovime siiski pöörduda ka kõikide lastevanemate poole. Palun rääkige oma lastega, millised on interneti kasutamise ohud ning et oma kontaktandmeid ei tasu internetis levitada. Raamatukogu arvutitöökoha kasutamise tingimused ning keelatud tegevuste loetelu leiab Tallinna Keskraamatukogu internetitöökoha kasutamise eeskirjast. 2007. aastal toimus meie algatusel koolitus narkomaania teemal, Postimehe artiklis viidatud Pille Alaveri koolitus teemal «Laste füüsiline ja seksuaalne väärkohtlemine» viidi eelmisel nädalal läbi samuti raamatukogu ettepanekul ja kulul. Kõnealuse artikli juures on ajakirjanik eksinud hea ajakirjandustava vastu. Ajakirjanik ei küsinud raamatukogutöötajate nõusolekut ei nende nime avaldamiseks ega raamatukogu seisukoha esindamiseks. Tallinna Keskraamatukogu seisukohta esindab raamatukogu avalike suhete osakond ja juhtkond, kelle poole ajakirjanik pöördunud ei ole. Kuna kohapeal raamatukogutöötajatega suheldes kõnelust ei salvestatud, on eksitud ka nende vastuseid tsiteerides. Samuti on eksitav artikli pealkiri, sest artiklis märgitud mehe süüd pedofiilias ei ole tõestatud. Oleme seisukohal, et ka ajakirjanikel tuleb kinni pidada isikuandmete kaitse seadusest ning vältimaks arusaamatusi ja vale info levitamist oma lugejaskonnale, järgida ka head tava. Raamatukogu on avalik asutus, mis pakub internetiteenust nii täiskasvanutele kui lastele. Saame aru, et raamatukogu võib olla kohaks, kus analoogsed juhtumid võivad aset leida. Seetõttu me ka koolitame oma töötajaid ja oleme alati valmis tegema koostööd politseiga. Palume kõigi lugejate käest veel kord vabandust!