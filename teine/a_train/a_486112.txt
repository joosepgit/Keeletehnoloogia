www.advent.ee	 Iga koguduse osakonna töö peaks olema suunatud inimeste päästmisele. Korjanduste kogumise kontaktid ja kirjandusevangelistide tutvused pole vaid selleks, et annetust saada või raamatut-ajakirja müüa, vaid eelkõige ikkagi selleks, et südameid võita. Üks koguduse liige jutustab, kuidas see tihtipeale töötab: "Kui ma Washingtonis korjandusi kogusin, kohtasin naist, kes ütles mulle niipea, kui teatasin, et olen seitsmenda päeva adventist: "Astuge edasi. Ma tahan teile üht raamatut näidata ja midagi küsida." Ta kiirustas keldrisse, kus oma raamatuid hoidis, ja tuli tagasi suure ja üpris räsitud "Koduste piiblilugemiste" eksemplariga. Ta päris mult, kas see on seitsmenda päeva adventistide raamat. Vastasin: "Jah, tõepoolest, on küll." Ta rääkis, et keegi oli talle seda öelnud ja et see oli kõige imelisem raamat, mida ta kunagi lugenud oli. Sellest oli ta avastanud, et laupäev on hingamispäev, ja otsustanud seda pidada, kuid see oli kodus põrgu lahti päästnud. Abikaasa süüdistas teda hulluks minemises, kuid naine ütles, et ta veendumused olid nii tugevad, et ta ei saanud laupäeviti tavalist tööd teha. Samas ei teadnud ta midagi seitsmenda päeva adventistidest ega olnud kuulnud, et Washingtonis on adventkogudus. Siis jutustas ta mulle selle raamatu loo. Tal on tore ja üllas väike kaheteistkümneaastane poeg. Kahe aasta eest oli poiss katoliiklastest naabripoistega lähedalasuvas metsas asuva kraavi juures mängimas, kui leidis selle raamatu – "Kodused piiblilugemised". Keegi oli selle ära kaotanud või minema visanud. Ta tõi selle koju emale ja naine ütles poisile: "See raamat toob meile palju rõõmu." Naine oli seda kaks aastat lugenud ja ütles, et oli palju õppinud. Ta lausa pulbitses õnnest selle uue valguse üle, mille oli leidnud. Ta näitas raamatut oma õele, kes õhinal üht eksemplari ka endale soovis. Lubasin helistada oma sõbrale ja paluda tal naise õega ühendust võtta, et temagi endale selle raamatu saaks. Naine ütles, et oleks selle üle väga tänulik." Laps leidis kraavist raamatu. Kuidagi juhtis Jumal asju nii, et poiss selle maast üles korjas ja selle väärtust mõistis. Selle tulemusena avastas ta ema tõe päästeplaanist. Jumal hoolib oma raamatutest ja oma sõnumist. "Evangeelne raamatuesitlemine võib teha vägevat ja head tööd. Issand on inimestele andnud vajaliku taktitunde ja võimed. Neid, kes neile usaldatud annet Tema hiilguseks kasutavad ja Piibli põhimõtted võrguks koovad, saadab edu. Me peame töötama ja palvetama, pannes oma usalduse Temasse, kes meid kunagi alt ei vea" (Ellen G. White, "Kolportööritöö", lk 25).