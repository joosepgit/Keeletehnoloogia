arvamus.postimees.ee	 Eelmisel aastal 27 000 eurooplase hulgas tehtud komisjoni küsitlusest selgus, et inimesed kõikjal Euroopas tunnevad kliimamuutuse pärast suuremat muret kui enne 2009. aasta kliimaalast tippkohtumist Kopenhaagenis. Selles pole midagi üllatavat. Muidugi mõistab enamik inimesi, et kliimamuutus ei kadunud kuhugi lihtsalt selle pärast, et me asusime majanduskriisi lahendama. Vaatamata sellele, et teadlikkus suureneb, võtab endiselt liiga vähe inimesi liiga vähestes riikides ise midagi ette. Paljud ei kasuta isegi selliseid lahendusi, mis aitaksid neil säästa aega ja raha. Osaliselt on see seotud stiimulite puudumise ja erinevate takistustega. Kuid ma usun, et see on tingitud ka asjaolust, et hirm motiveerib meid vaid teatud piirini. Inimesed vajavad midagi, mille poole püüelda. Meil on vaja täpselt teada, mida me teha saame, ja meil on vaja teada, et see on oluline. Võin kinnitada, et see on oluline. Et mitte öelda eluliselt tähtis. Kui kõik eurooplased muudaksid oma toitumise, sisseostude, transpordi, kütte jms seotud harjumusi, võiksime 2020. aastaks vähendada CO2-heidet koguses, mis vastab Iirimaa, Prantsusmaa, Soome, Belgia ja Portugali aastasele koguheitele. Kampaania võimaldab arutleda kliimaalaste lahenduste üle. Mida see tähendab? Esiteks, selle asemel, et keskenduda üksnes probleemile, soovime me eelkõige keskenduda sellele, mida on võimalik ära teha juba olemas olevate vahenditega. Meid huvitavad lahendused – nii suured kui ka väiksed –, mis vähendavad CO2-heidet ning parandavad meie elukvaliteeti. Ma ei ole käinud üheski ELi liikmesriigis, kus ei kasutataks originaalseid ja innovaatilisi kliimasõbralikke lahendusi. Muljetavaldav arhitektuur, kliimasõbralikud ettevõtete peakorterid, raekojad, haiglad, hotellid ja isegi terved kogukonnad. Arukad transpordilahendused, kus uue tehnoloogia abil vähendatakse nii ummikuid kui saastet. Michelini tärniga restoranid, kus kasutatakse üksnes kohalikku toodangut. Teiseks tähendab see seda, et me ei soovi piirduda ühesuunalise suhtlusega. Me ei taha pidada inimestele loengut sellest, kuidas nad peavad oma elu elama. Me soovime jagada ideid – näiteks selle kohta, kuidas parandada tervist ja vähendada energiaarvet. Kuid me soovime ka kuulata ning teada saada, mis takistab inimesi tegemast asju, mis on ilmselgelt kasulikud. Nagu näiteks jalgrattaga tööle sõitmine. Euroopa suurlinnades veedavad inimesed keskmiselt 8 päeva aastas autoga liiklusummikutes. Sõites jalgrattaga, säästad raha ja aega, ei paiska õhku CO2 ning põletad ligikaudu 4 kilogrammi rasva aastas. Mis saaks kellelgi selle vastu olla? Sama lihtne on energia säästmine meie kodudes. Keerates kütet 1°C võrra madalamaks, võib energiaarve väheneda 5–10 protsenti aastas. Kui selliseid meetmeid juba kasutavate inimeste hulk ei suurene, siis peab põhjus olema selles, et nad ei ole nendest meetmetest teadlikud või miski takistab neid. Meil on vaja rohkem teavet selliste takistuste kohta, et arutada liikmesriikidega võimalusi nende kõrvaldamiseks. Seega ootame kõiki – üksikisikuid, ettevõtjaid, organisatsioone – aruteluga ühinema. Ettevõtjad ja organisatsioonid saavad meie veebisaidil ja üritustel tutvustada enda pakutavaid lahendusi. Neil on võimalus osaleda konkursil, mille eesmärk on selgitada välja parim ja originaalseim vähese CO2-heitega lahendus. Algatust toetavatele organisatsioonidele lisandväärtuse pakkumine on meie jaoks väga oluline, kuna partnerlused on selle kampaania selgrooks. Oleme tänulikud suure huvi eest, mida organisatsioonid kõikjalt Euroopast on kampaania toetamise vastu üles näidanud. Kampaania alguseks oli end selle ametliku partnerina registreerinud juba üle 75 organisatsiooni, nende hulgas ettevõtjate ühendused, valitsusvälised organisatsioonid, ülikoolid ja valitsusasutused. Uusi algatusi ning partnerlusi lisandub iga päevaga. Eelmisel nädalal pakkus Austria juhtiv äriajakiri kampaaniale reklaamipinda, Taani tööstusettevõtete liit aga võimalust korraldada ettevõtjate esindajatele külastus tehastesse, mille kasum on tänu energiatõhususele märkimisväärselt kasvanud. Kampaaniale avaldas toetust ka Arnold Schwarzeneggeri juhitav rahvusvaheline allianss Sustainia. Järgneva aasta jooksul teeme ühiselt tööd selle nimel, et luua poliitiline dialoog, mille raames oleks võimalik arutada võimalusi käitumise muutmiseks ning kliimasõbralike lahenduste ulatuslikumaks kasutuselevõtuks. Minu üleskutse Euroopa riikide valitsustele, ettevõtjatele ja kodanikele on järgmine: ühinege meiega! Aidake meid konkreetsete algatustega. Aidake meil jagada lahendusi. Aidake meil välja selgitada Euroopa parim vähese CO2-heitega projekt. Aidake säästa iseenda aega ja raha. Aidakem üksteist, et hoida maailma, mida armastame. Kampaania «Sinu maailm» kestab 2013. aasta lõpuni ning selle eesmärk on tutvustada olemasolevaid lahendusi, mis aitaksid ELil saavutada oma 2050. aastaks püstitatud eesmärgi vähendada kasvuhoonegaaside heitkoguseid 80–95 protsenti.