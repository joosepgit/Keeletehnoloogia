www.advent.ee	 Tihti pole hea hingede võitja sugugi jutukas ega terava mõistusega, vaid pigem vaikne ja pühendunud. Just nii oli lugu Clair Pettitiga. Päris mitmel korral õhutati Clairi sõprade poolt, kellest osad olid kirjandusevangelistid, nende tööga ühinema. Clair oli tagasihoidlik, kuid samas ka otsusekindel mees. Kui ta oma avaldust täitis, mõtles ta pikalt, mida vastata küsimusele "Kas usud, et suudaksid selle tööga elatist teenida?", ning kirjutas siis, otsustaval pilgul, suurelt "JAH". Kui ta avaldus kirjastusnõukogu ette jõudis, oli esimees veendunud, et see vaikse olekuga mees ei suuda kunagi edukaks kirjandusevangelistiks saada. Kuid komitee nõustus talle võimalust andma. Sügava pühendumise ja usina töö tulemusena saatis Clairi juba algusest peale edu. Ta viis meie kallid raamatud ka Kristuse koguduse pastori koju. Pastor Fred Morgan ning ta naine lugesid kõik raamatud läbi. Nad lugesid ka oma lastele igal õhtul loo või kaks. Peagi kirjutas Fred kirja, milles seisis: "Palun, lubage mul teie raamatuid esitleda." Ta registreerus "Prohvetikuulutuse hääle" kursusele ning üks imehea õpetlane saadeti temaga Piiblit uurima. Nad õppisid koos kaua ja kõvasti. See oli võitlus. Fredi, pühapäeva pidava koguduse pastori jaoks polnud kerge jätta seda, mida oli nii kaua tõe pähe uskunud. Kuid lõpuks tuli Fred ühel hingamispäeval ristimisele, astus järgmisel pühapäeval oma pastorikohalt tagasi ja asus esmaspäeva hommikul oma kodulinnas tööle täiskohaga kirjandusevangelistina. Fred müüs raamatuid ka ühele linna mässajale. Ühel päeval luges ta ajalehest, et see mässaja oli sattunud haiglasse, sest oli purjus peaga ühes tänavalöömingus raskesti peksa saanud. Fred külastas teda haiglas. Ta jutustas talle Jeesusest ja Tema armastusest mehe vastu. Mässaja andis oma südame Jeesusele. Ka tema vanaema oli sel hetkel haiglas. Kohe asus mees oma vanaemale tunnistust andma ning ka tema andis oma elu Jeesusele. Kui kaunis ahelreaktsioon – Meistri imetegu –, mis sai alguse ühest vaikseloomulisest mehest, kellest teised ei uskunud, et võiks edukat kirjandusevangelisti saada. On palju Fred Morganeid ja mässajaid ja vanaemasid nagu selles kogemuses, kes vajavad meeleheitlikult Jeesust. Neil on vaja, et keegi neid külastaks, ükskõik, kus nad ka poleks, ja jutustaks neile Jeesusest ja Tema armastusest nende vastu. Võib-olla oled ka Sina väga tagasihoidlik nagu Clair Pettit, kuid pea meeles, et Püha Vaim teeb seda tööd, mitte ladus jutt ega rääkija haridus. Täna palvetame inimeste pärast, kes igatsevad kellegi järele, kes tuleks ja neid aitaks. Palveta, et Issand Sinu või minu südant puudutaks ja mõjutaks üleskutset vastu võtma ja minema.