www.advent.ee	 "Kuulutage Jumala võimsust, kelle auhiilgus on Iisraeli üle ja kelle vägi on pilvedes" (Psalm 68:34, NIV). Oma esitluskäikudel jõudsin ma Tulekahjude ennetusteenistuse kontorisse, kus mul on mõned püsikliendid. Kohtasin seal üht naist, kes, kuulnud minu evangeeliumitööst, palus mul minna ja tema kodus piiblitunde korraldada. Võtsin kutse vastu ja määrasin kokkusaamise nädalavahetuseks. Kui ma tema juurde jõudsin, sain südamliku vastuvõtu osaliseks. Alustasime esimest tundi palvega ja Taanieli 2. peatüki uurimisega, mille järel ta hüüatas: "Milline sõnum! See on inspireeriv ja väga julgustav. Ma pole kunagi sellist õpetust kuulnud!" Ta küsis, millal oleks võimalik järgmist tundi korraldada. Määrasime selle kolme päeva kaugusele. Tegelikult ei teadnud ma päriselt, mis selles majas toimus. Vaadake, sel ajal, kui tegin oma esimest esitlust, oli naise abikaasa vaikselt magamistoas ja kuulas, mida me rääkisime. Ta abikaasa on tuntud selle poolest, et on kainest peast väga kena inimene, aga muutub kohe vihaseks lõviks, kui purju jääb. Ma ei teadnud, et "lõvi" oli selle piiblitunni ajal seal. Meelemürkide mõju all on ta kergesti pahale tujule provotseeritav ja räägib puha roppusi. Lõvi kombel hüppas ta ka tavaliselt oma saagile kallale ja andis talle mõned korralikud hoobid! Järgmise külastuse ajal õppisime "päevast, mil raha tänavatele visatakse". Tundus, et "lõvi" polnud kodus, ning naine kuulas sügava huviga teema vastu. Hiljem sain aga teada, et mees oli tegelikult jälle teises toas peidus olnud, kuulates meie juttu juba teist korda. Kolmandal kohtumisel sain ma meeldiva üllatuse osaliseks, kui "lõvi" elutuppa astus, Piibel käes, ja oma naise kõrvale istus. Naine tutvustas teda – John, abikaasa, Kunstinõukogu osakonna arvepidaja ja kohaliku koguduse liige, kus ka naine käis. Kiitsin heaks mehe otsuse piibliuurimisest osa võtta. Siis esitlesin neile millenniumi teemat. Kui suurt rõõmu nad väljendasid, kui mõistsid, et taevas on reaalne koht, usklike kodu ja kaunis linn, kus valitseb rahu. Lahkusin sel õhtul nende kodust hea tundega, kuid teades, et Saatan üritab peagi mingil moel enda vastuseisu ilmutada. Ei läinudki kaua, sest juba järgmisel korral, kui ma neid külastasin, leidsin eest väga purjus mehe, kes valjuhäälselt oma naisega riidles. Naine oli ennast vannituppa lukustanud, lootuses et suudab nii haiget saamist vältida. Kui ma uksele koputasin, ilmus välja "lõvi", tige nägu peas. Ta ütles mulle kohe, et ma minema läheks ja mõnel muul päeval tagasi tuleks. Tänasin teda ja lahkusin, kuid teel palvetasin, et Issand olukorda sekkuks ja mehe südame maha rahustaks, et perre taas rahu tuleks. Hiljem sain teada, et Jumal oli mu palvele vastanud ja peaaegu silmapilkselt majas rahu taastanud.