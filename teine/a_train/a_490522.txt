www.advent.ee	 Kogu taevas jälgib võitlust.  Siin maa peal õhutab Saatan inimmõistuses vaenu – ta mõjutab inimesi osutama vastupanu päästmisele, mis on neile lõpmatu hinnaga hangitud. Ta [Kristus] oli maailma valgus, kuid maailm ei tundnud Teda. Tema lõi maailma, kuid maailm ei võtnud Teda vastu. Siis, kui Ta elu kallale kiputi, tuli taeva Majesteedil põgeneda ühest paigast teise; taevas pani seda tähele. Teda põlati, Ta hüljati, Teda pilgati ja sõimati; Tema aga ei sõimanud vastu. Saatan ei lakanud Kristust taga kiusamast seni, kuni Ta rippus Kolgata ristil. Kogu taevas ja kõik Jumala loodud maailmad jälgisid suurt võitlust: kas Kristus viib täide kavandatud plaani tõsta kadunud inimlapsed üles patu kuristikust? Suur mäss juuriti välja kõikide mõtetest, kui nähti Kristuse ülestõusmist. Vastuse sai küsimus, kas Jumala seadus on muutmatu ning kehtib kõigi kohta taevas ja maa peal, kõikide mõistusega loodolevuste jaoks. Kristus oli oma jüngritega nelikümmend päeva ja nelikümmend ööd ning seejärel  võeti Ta nende juurest üles taevasse. Temaga oli suur hulk vabastatud vange. Tema ümber oli suur taevane vägi. Jumala linnale lähenedes ütles Teda saatev ingel: “Teie, väravad, tõstke oma pead, ja teie, igavesed uksed, saage kõrgeks, et aukuningas saaks sisse tulla!” Nüüd on Päästja meie Vahemees, kes teeb meie eest Isa ees lepitust.  Ja kallis Päästja tuleb jälle.  Kui Ta tuleb teist korda, ei kanna Ta enam okaskrooni; enam ei ole Tema jumalik kuju kaetud vana purpurrüüga. Enam ei kõla hääled: “Löö risti, löö risti!”, vaid inglite hulkadelt ja neilt, kes ootavad, et Teda vastu võtta, kõlavad hüüded: “Väärt, väärt on Tall, kes oli tapetud!” Jumalikul Võitjal on okaskrooni asemel peas aukroon; vana kuningarüü asemel, mis Talle omal ajal pilkeks selga pandi, on Tal üll valgemast valgeim rüü. Käed, mida läbistasid julmalt naelad, säravad siis nagu kuld. Õiged surnud tulevad oma haudadest välja, ning need, kes elavad ja jäävad elama, tõmmatakse ühtviisi koos nendega üles õhku Issandale vastu, ja nõnda saavad nad ikka olla Issandaga. Nad kuulevad alati Jeesuse häält, mis on meeldivam ükskõik millisest sureliku kõrvu kostunud muusikast:  “Tulge siia, minu Isa õnnistatud, pärige kuningriik, mis teile on valmistatud maailma rajamisest peale!” – Käsikiri 11, 1886.