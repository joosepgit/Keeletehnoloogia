www.advent.ee	 Kui paljud tänapäeval näevad Jeesust Kristust, maailma Päästjat sellisena nagu Ta on! Kui vähesed tunnevad Teda! Kui vähesed tunnevad Isa! Igaüks, kes tunneb Kristust, tunneb ka Isa. Näha Kristust nagu Ta on, on üks suurimatest õnnistustest, mis võib osaks saada langenud inimolemusele. Kallis Päästja – näha Teda, nagu Ta on! Kui paljudel on osaline arusaamine Jeesusest Kristusest. Kui paljud tunnistavad Teda maailma Lunastajaks, kuid ei tunne Teda isikliku Päästjana. Jumala tundmine Jeesuses Kristuses – just see on oluline . “Igaüks, kellel on selline lootus tema peale, puhastab ennast.” Missugune lootus? Näha Jeesust niisugusena nagu Ta on; elav usk, mis haarab kinni igavese Jumala käest, elav usk, mis teeb Kristuse meie isiklikuks Päästjaks. Kes tunneb Teda sellisena? Kõik meie pinnapealsed vaated Kristusest ei päästa ainustki inimlast. Kas sa tunned Teda elava usuühenduse kaudu? Kui Kristus tuli meie maailma, oli Tal teha imeväärne töö. Saatan tegutses siin nii, nagu talle meeldis. Ta väitis, et see maailma-ala kuulub temale, selle maailma vürstile. Kristus tuli tema väge ja tema nõudmisi vaidlustama. Kristus tuli, et päästa inimkond Saatana rõhuva võimu alt.  Lahinguväli oli otse siin, selles väikeses maailmas. Võitlus käis Eluvürsti ja pimedusejõudude vahel. Kes võidab? Kogu taevane universum, kõik taevased olevused jälgisid Kristuse võitlust. Siin vaidlustas Kristus Saatana ülemvõimu, Saatan aga käis Tal igal sammul kannul, otsustades Kristust kiusatustega võita, otsustades kulutada lõpuni ja ammendada Jumala kannatlikkus inimkonnaga, et siis hävitada viimne kui üks inimene. Ükskõik, milline on sinu nõrkus, ükskõik kui haaratud hädisustest, sinu jaoks on lootus Jumalas. Meie kallis Päästja tuli, et päästa äärmisimal määral iga inimest, kes Tema juurde tuleb.  Nende juurde, kelle mõistus on hõivatud maistest naudingutest, tuleb Ta samuti ning avab suu hoiatuseks. Ta esitab sinu pilgule igaviku, Ta avab sinu ees taeva, mille väärtuslikkust valgustab ja säratab Tema auhiilgus ning see au voogab avatud uksest. Tänu Jumalale, uks on pärani lahti. – Käsikiri 86, 1894.