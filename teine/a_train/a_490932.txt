www.advent.ee	 Suur võitlus Valgusevürsti ja pimedusevürsti vahel ei ole ajapikku karvavõrdki ägedust kaotanud. Karm lahing valguse ja pimeduse vahel, eksituse ja tõe vahel muutub üha ägedamaks. Saatana sünagoog on äärmiselt aktiivne ja tegutseb käesoleval ajal vaenlase petliku võimuga äärmiselt salakavalalt. Iga inimmõistus, kes ei alluta ennast Jumalale ega ole Jumala Vaimu juhtimise all, moonutatakse saatanliku mõjujõu poolt. Vaenlane tegutseb pidevalt, et hõivata inimese südames Jeesuse Kristuse kohta ning asendada inimolemuses Jumala olemusjooned tema omadega. Saavutamaks kontrolli inimmõistuse üle, kasutab ta lauspettust. Ta püüab tõde kustutada ning headuse ja õigluse tõelist eeskuju tühistada selleks, et end kristlikuks kuulutavat maailma Jumalast eraldamise kaudu hukatusse paisata. Ta tegutseb selle nimel, et isekus leviks üle kogu maailma ning Kristuse töö ja ülesanne kaotaks mõju. Kristus tuli maailma, et tuua inimkonnale tagasi Jumala iseloom ning muuta inimhing taas Jumala kuju sarnaseks. Kogu elu tegi Kristus suuri pingutusi, et juhtida maailma tähelepanu Jumalale ja Tema pühadele nõudmistele selleks, et Jumala Vaim võiks inimesi täita, et nende tegutsemismotiiviks muutuks armastus ning nad peegeldaksid nii elus kui iseloomus Jumala iseloomuomadusi. Kristuse iseloomus põimusid kuninglikkus ja alandlikkus. Tema elu igas toimingus oli näha mõõdukust ja enesesalgamist. Temas polnud jälgegi kitsarinnalisusest ega vagatsemisest, Temas puudus külm rangus, mis vähendanuks Tema mõju ümbritsevatele inimestele. Maailma Lunastaja loomus oli ülevam inglitest, ometi põimus Tema jumaliku kuninglikkusega alandlikkus, mis tõmbas kõiki Tema poole. Kristus, meie Lunastaja, mõistis kõiki inimkonna vajadusi. Ta sõnastas ulatuslikud plaanid, mille kaudu langenud inimkonda patu rikutusest üles tõsta. Kõigis olukordades, ükskõik kui tavalistes, esindas Ta Isa. Kuigi Tema võimas sõna hoidis alal kogu maailma, kummardus Ta siiski aitama haavatud lindu . – Käsikiri 39, 1894.