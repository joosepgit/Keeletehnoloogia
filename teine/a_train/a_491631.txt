www.advent.ee	 Rahvaste ja üksikisikute tugevus ei seisne võimalustes ega soodustustes, mis näivad muutvat nad haavamatuiks. See ei seisne vägevuses, millega nad hooplevad. Tugevaks ja suureks saab neid teha ainuüksi Jumala vägi ja Tema kavatsus. Nad otsustavad oma saatuse ise oma suhtumisega Tema kavatsusse. Inimeste kirjutatud ajalugu jutustab rahvaste vägitegudest, lahingutes saavutatud võitudest, ilmaliku suuruse taotlemise edusammudest. Jumala ajalugu aga kirjeldab inimesi nii nagu Taevas neid näeb. Prohvet Taaniel kirjeldas riike, mis tõusevad ja langevad. Seletades Babüloonia kuningale unenägu suurest kujust, kuulutas Taaniel Nebukadnetsarile, et tema kuningriigile järgnevad teised. Tema suurusel ja väel on Jumala loodud maailmas oma aeg ja siis kerkib esile teine riik, millel on samuti oma prooviaeg, näitamaks, kas see rahvas tõstab aukohale ainsa Valitseja, ainsa tõelise Jumala. Kui mitte, hääbuvad ka nemad ja nende hiilgus ning asemele astub kolmas kuningriik. Pärast kuulekuseproovi saab sellegi aeg täis ning maailma rahvad alistab neljas riik, tugev nagu raud. See Sõna, mille ajatu Jumal avas ajalikele inimestele kirja panduna prohvetlikul leheküljel ja mille täitumist võib näha ajaloo lehekülgedel, kuulutab, et Jumalal on ülemvõim. Jumala hääl, mida kuuldi mineviku aegadel, kõlab läbi sajandite, läbi põlvkondade, kes on astunud ajaloo areenile ja sealt kadunud.  Ajalugu ja prohvetikuulutus tunnistavad, et kogu maailma Jumal ilmutab maailmale saladusi oma valitud valgusekandjate kaudu.  Meeletu alandamise kaudu, mõistuse kaotamise kaudu toodi Nebukadnetsari silme ette tema enda nõrkus ja äratundmine, et elaval Jumalal on ülemvõim. Jumal on määranud igale inimesele koha Tema suures plaanis. Tõega või valega, tarkusega või rumalusega täidab igaüks kavatsuse, tekitab vastavad tulemused. Ja igaüks otsustab sellega, kas ta valib kuulekuse või sõnakuulmatuse, oma igavese saatuse. Igaühele antakse tegevusvabadus ja igaüks kannab vastutust oma tegude eest. Ärgem öelgem: “Jumal oli”, vaid “Jumal on”. Kuigi kuningad ja riigid paisatakse põrmu ning rahvad kõrvaldatakse, jäävad inimesed, kes ühendavad end usu läbi Jumala kavatsustega, püsima igavesti. – Käsikiri 36, 1896.