www.advent.ee	 Kuningas [Taavet] ütles prohvet Naatanile: “Mine tee kõik, mis sul südame peal on, sest Issand on sinuga!” 2Sm 7:2. Taavet, kes nüüd seedripuust kojas elas, tundis süümepiina, kui ta mõtles, et Jumala seaduselaekal – Tema ligioleku sümbolil – ei olnud sobivat asupaika. Laegas oli ikka veel kõrbes ehitatud telgis. Seda oli kõrberännakul, Hoorebi mäe juurest Jeruusalemmani kantud kõik nelikümmend aastat. Nüüd aga olid rahva kõrberännakud lõppenud ja paikseks jäädud. Taavet vaatas enda ümber olevaid kalleid seedripuust ehitisi, viljaka Kaananimaa elanike kodusid, ning tal tuli mõte ehitada Jumalale asupaigaks väärikam tempel. Ehituspaik valiti välja, anti ülimalt põhjalikud juhised, ning Saalomon asus suure töö kallale. Templi ehitajaid oli palju ja ehitatav hoone hiiglaslik. Issand, taeva Jumal austas neid, kuna nad olid ehitanud Talle pühamu, kuhu koguneda Teda kummardama. Siirad kummardajad said Jumala õnnistuse. Esimene kogudusetelk, ehitatud Jumala juhiste järgi, oli tõepoolest Temast õnnistatud. Selle kaudu valmistus rahvas kummardama Jumalat templis, mis ei ole tehtud kätega – taevases templis. Saalomoni templi ehitamiseks kasutatud kivid tahuti kõik välja kivimurrus ning toodi alles seejärel ehituspaika. Kivid pandi kokku kirve- või haam- rilöögita. Ka puitosad sobitati kokku juba metsas. Nii et Jumala kotta toodud esemed olid kasutamiseks valmis. Sarnaselt sellele on vägev tõehaamer tahunud inimesed välja maailma kivimurrust ja sobitab rahva, kes tunnistab end Jumala lasteks, kokku taevasesse templisse paigutamiseks. Me soovime, et tõehaamer teeks oma töö meie juures.  Oleme siin nagu proovikivid ning peame minema läbi Jumala käe alt. Kõik teravad nurgad ja konarused tuleb kõrvaldada, et oleksime sobivad ehituskivid. Meid on toodud kogudusse meie iseloomupuudustega, kuid me ei tohi neid säilitada. Meid tuleb tahuda ja sobitada ehitisse. Me peame olema “Jumala kaastöölised”, sest oleme “Jumala põllumaa” ja “Jumala hoone”. Seda silmas pidades tuleb jälgida, et templit ei rüvetaks patt. Peaksime olema elavad kivid, mitte väljasurnud; elavad, et peegeldada Kristuse kuju. Peame Jumalat kummardama Vaimus ja tões. – Käsikiri 49, 1886 (Manuscript Releases, 3. kd, 230-232).