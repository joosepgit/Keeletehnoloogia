www.advent.ee	 Mooses  lõi oma kepiga kaks korda kaljut, ja palju vett tuli välja.  Aga Issand ütles Moosesele ja Aaronile: “Sellepärast et te ei uskunud minusse ega pidanud mind pühaks Iisraeli laste silme ees, ei saa teie viia seda kogudust sellele maale. 4Ms 20:10-12. Suurim rumalus ükskõik kelle jaoks siin maailmas oleks panna mingi edusamm enda arvele. Mida alandlikumalt kõnnime Jumalaga, seda enam ilmutab Ta Ennast meile ja aitab meid. Issand ei ole kunagi kavatsenud saata Tema sulaseid Tema tööle – pidades silmas Saatana ja tema kurjade inglite vastupanu – ilma, et Ta annaks neile jumalikku abi. Põhjus, miks meil ei ole Jumala töös suuremat edu, on selles, et toetume pigem oma pingutustele kui et abile, mida Jumal annab. . Mõelge sellele, kuidas Saatan oma tööriistu juhib ja nende kaudu oma pimeduse- ja pettusetööd teeb. Teie eesõigus on uskuda, et Jeesus töötab teie kaudu veelgi innukamalt. Kogu taevas tunneb huvi nende töö suhtes, keda päästetakse Jumala riiki. Kristus ütleb: “Minust lahus ei suuda te midagi teha.” Seepärast ei saa me kaduvväikestki osa aust võtta enesele. Hoolimata sellest, et tunnetate oma nõrkust, võite end ühendada vägeva Jumalaga. Ma tean, et mina ei ole midagi, kuid Jeesus on vägev päästma. Mina ei suuda teha midagi, kuid Jeesus võib teha suuri asju. Jumal soovib mind kasutada töös, kuid minu jõupingutused on Tema abita kasutud. Iisrael kisendas ikka: “Mooses on kõike seda teinud!” Nad ei pidanud silmas Jumalat. Jumalal oli õppetund oma rahva jaoks, ja siis, kui Mooses söandas võtta au enesele, näitas Jumal rahvale, et tegutsenud oli Jumal, mitte Mooses. Viimaks sai Mooses sõnumi: “Sina ei lähe sellele pühale maale.” Issand näitas Iisraeli hulkadele, kelle käsi neid tegelikult juhtis. Kui tunneme oma äärmist tühisust, siis näeb Kristus, et on aeg anda meile Tema Vaimu. Ta rüütab meid oma päästega siis, kui anname kogu au töö eest Temale. Issand aidaku meid, kallid vennad ja õed, omandada väärtuslikke õppetunde Kristuse koolis. Õppida tuleb tasadust ja sügavat südamealandust. Mõned ei õpi neid õppetunde kunagi ära. Nad töötavad ja töötavad enda jõuga ega mõista, kes on nende väe ja jõu Allikas. – Käsikiri 8, 1886.