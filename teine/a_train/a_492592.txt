www.advent.ee	 Kui Aabraham oli sada kakskümmend aastat vana, sai ta oma Beer-Seba kodus öises nägemuses hämmastava korralduse: “Võta nüüd Iisak, oma ainus poeg, keda sa armastad, ja mine Morijamaale ning ohverda ta seal põletusohvriks ühel neist mägedest, mis ma sulle nimetan!” Ohverdada oma poeg, oma ainus poeg, tõotusepoeg. Aabraham ei saanud sel öösel enam magada.  Jumal oli talle tõotanud, et tema nimi kandub edasi Iisaki kaudu, kuid siin oli tema usu jaoks tõsine proov. Aabraham oli klammerdunud tõotuse külge pojast, kes sünnib tema oma naisest Saarast ja Jumal oli oma tõotuse täitnud.  Jumal jättis Ismaeli kõne alt hoopis välja, öeldes: “Võta nüüd Iisak, oma ainus poeg”. Jumal oli Aabrahamile juba öelnud, et Iisaki kaudu on tema sugu paljususe poolest nagu liiva mere ääres. Kui Aabraham sel ööl telgist välja astus, näis ta kuulvat jumalikku häält, kes oli kutsunud ta lahkuma Kaldeamaalt viiskümmend aastat tagasi ning öelnud: “Vaata nüüd taeva poole ja loe tähti, kui sa suudad neid lugeda  nõnda saab olema sinu sugu!” Kas saab see olla sama hääl, kes käsib nüüd tappa poja? Aabraham mäletas Jumala tõotust: “Ma teen su soo maapõrmu sarnaseks: kui keegi suudab maapõrmu ära lugeda, siis on sinugi sugu äraloetav.” Ehk on see kellegi võõra hääl, kes käsib poja ohvriks tuua? Kas Jumal võib Endale vastu rääkida? Kas ta lõikab läbi ainsa lootuse tõotuse täitumisest? Kas ta peab jääma lastetuks? Ent Aabraham ei targutanud; ta kuulas sõna. Tema ainus lootus oli, et Jumal, kes suudab kõike, suudab ka tema poja surnuist üles äratada. Nuga Aabrahami käes oli löögivalmis, kuid see ei löönud. Jumal ütles: “Sellest on küllalt.” Isa usk ja poja alistuvus oli proovi täielikult läbi teinud. “Nüüd ma tean, et sa kardad Jumalat ega keela mulle oma ainsat poega!” Aabrahami proov oli karmim, mis võib inimesele iial osaks saada. Oleks ta tol korral Jumalast ära pöördunud, ei oleks teda kunagi hakatud nimetama ustavate isaks. Oleks ta Jumala korraldusest kõrvale kaldunud, oleks maailm kaotanud selle suure eeskuju usust Jumalasse ja võidust uskmatuse üle. Miski ei ole Jumalale andmiseks liiga kallis. Usaldus jumalikku Sõnasse viib selle Sõna täitmisele. – Kiri 110, 1897.