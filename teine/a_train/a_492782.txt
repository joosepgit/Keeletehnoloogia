www.advent.ee	 Issand tunneb laitmatute päevi, ja nende pärisosa jääb igavesti.  Sest Issanda õnnistatud pärivad maa ja tema poolt neetud hävitatakse ära. Ps 37:18-22. Aupaklikkus, millega Seem ja Jaafet suhtusid oma isasse ning seega ka Jumala seadustesse, tõotas helgemat tulevikku nende järeltulijaile. Seemi ja Jaafeti kohta öeldi: “Kiidetud olgu Issand, Seemi Jumal, ja Kaanan olgu tema sulane! Jumal andku avarust Jaafetile, ta elagu Seemi telkides ja Kaanan olgu tema sulane!” Seemist pidi põlvnema Jumala valitud rahvas, Jumala seaduselepingu kandja, kelle keskele sündis tõotatud Lunastaja. Jehoova oli Seemi Jumal. Temast põlvnes Aabraham ning Iisraeli rahvas, kelle kaudu pidi tulema Kristus. “Õnnis on rahvas, kelle Jumal on Issand.” Jaafet pidi “elama Seemi telkides”. Jaafeti järeltulijad pidid eriliselt osa saama evangeeliumi õnnistustest. Noa prohvetlik ettekuulutus ei olnud meelevaldne hukkamõist või poolehoiuavaldus. See ei määranud ära Noa poegade iseloomu ja saatust. Öeldu näitas vaid, missugused tagajärjed toob kaasa nende poolt valitud eluviis ja nende iseloomu arendamise suund. Jumal väljendas ettekuulutuse kaudu seda, mida Ta teeb neile ja nende järeltulijaile nende iseloomu ja käitumise põhjal. Üldiselt pärivad lapsed oma vaated ja kalduvused vanematelt ning jäljendavad nende eeskuju. Seega kordavad lapsed põlvest põlve ka vanemate patte. Haami pahelisus ja lugupidamatus ilmnesid tema järeltulijates ning hoidsid neid needuse all paljude põlvkondade vältel. “Üksainus patune rikub palju head.”