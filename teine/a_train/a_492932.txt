www.advent.ee	 Jumalal oli kogudus, kui Aadam ja Eeva ja Aabel võtsid rõõmuga vastu hea sõnumi Jeesusest kui nende Lunastajast. Nii nagu tajume meie, nii tajusid ka nemad tollal tõotust ja Jumala ligiolekut endi keskel. Iga kord, kui Eenok leidis üks-kaks inimest, kes soovisid kuulda sõnumit, mida tal neile rääkida oli, ühines Jeesus nendega nende jumalateenistusel. Eenoki päevil oli maailma õela elanikkonna hulgas mõningaid, kes uskusid. Issand ei ole iial jätnud Temale ustavaid ilma Tema ligiolekust ega maailma ilma tunnistajaist. Eenok oli oma ajastul tõe avalik õpetaja. Ta õpetas tõde, ta teostas tegelikus elus tõde. Jumalaga kõndiva õpetaja iseloom oli igas suhtes kooskõlas tema ülesande suuruse ja pühadusega. Eenok oli prohvet, kes kõneles Pühast Vaimust juhituna. Ta oli valgus moraalses pime- duses,  mees, kes kõndis Jumalaga, olles kuulekas Jumala käsule – sellele käsule, millele Saatan oli keeldunud kuuletumast, millest Aadam oli üle astunud, millele Aabel oli kuuletunud ja selle kuulekuse pärast ka tapetud. Nüüd sai Jumal näidata universumile Saatana süüdistuse – , et inimesed ei suuda pidada Jumala käsku – valelikkust. Ta sai näidata, et kuigi inimesed on patustanud, võivad nad ennast siiski Jumalaga nii siduda, et neil on Jumala mõte ja meelsus ning nad on Kristuse esindajad. Jumal valis välja selle püha mehe, et mõista hukka maailma kurjus ning tõendada maailmale, et inimesel on võimalik pidada kõiki Jumala käske. Eenok kõndis Jumalaga; Eenokit ümbritseva maailma kohta aga ütleb püha aruanne: “Issand nägi, et inimese kurjus maa peal oli suur ja kõik ta südame mõtlemised iga päev üksnes kurjad.” Eenoki õiglane elu oli tähelepanuväärses vastuolus teda ümbritseva õelusega. Tema vagadus, puhtus ja kõrvalekaldumatu ausus olid Jumalaga koos kõndimise tulemus, samas kui maailma kurjus oli suure petjaga koos kõndimise tulemus. Eenok oli esindaja, kuid teda ei kiideta, teda ei ülistata; ta tegi lihtsalt seda, mida võib teha iga Aadama poeg ja tütar. – Käsikiri 43, 1900.