www.advent.ee	 Teise Maailmasõja ajal röövis üks mürsukild John Griffini silmanä- gemise. Pärast sõda teenis ta elatist sellega, et kirjutas raamatuid neid telegraafilindile dikteerides. Kümme aastat hiljem astus Griffin oma vanemate kodutalu poole Mansfieldis, Texases. Äkitselt hakkas ta jälle nägema. Ajaks, mil arst kohale jõudis, oli Griffin suuteline juba lugema. Pärast pimedaks jäämist oli Griffin abiellunud ning oli isaks kahele lapsele. Nüüd, kui ta vaatas oma naisele ja lastele esimest korda otsa, ütles ta: “Nad on palju ilusamad, kui ma iialgi arvasin. Ma olen hämmastunud, sõnatu ja tänulik.” Püüda anda uskmatutele adekvaatset seletust risti tähendusest on nagu kirjeldada pimedale inimesele kauni päikeseloojangu ilu või abikaasat, keda ta pole kunagi näinud. Kui Jumala Vaim meile esimest korda annab pilguheidu sellesse, mida meie lunastus maksis meie ristilöödud Issandale – tänases tekstis on seda nimetatud “Jumala saladusse peidetud tarkuseks”, mida “silm ei ole näinud ega kõrv kuulnud ja mis inimsüdamesse ei ole tõusnud” – vastame me üllatunud imetlusega: “Jumala plaan meid päästa on palju kaunim kui ma iialgi arvasin. Ma olen hämmastunud, sõnatu ja tänulik.” Sest mitte ükski inimsilm, kõrv ega mõttemaailm ei suuda täielikult haarata ega isegi mitte kujutleda ristisse kätketu mõtet. Risti tähendus on saladus – mõistatus – asjasse pühendamata isiku jaoks. Ent kui Vaim avab selle tähenduse vastuvõtlikule inimsüdamele, taipame me, et Jumala plaan meid päästa ületab kaugelt meie parimadki lootused ja julgeimad unistused. Ainult Vaimu hääle kaudu saame kogeda tänu meie Päästja surmale võimaldunud meie pattude täieliku andestuse mõju ning seda, et meie elu muutub ja rikastub tänu elavale Päästjale. Mitte midagi pole võrreldav rõõmu ja südamerahuga, mis saabub neile, kes risti jalamil kogevad, et Jeesus neid armastab ja nemad armastavad Teda. Oled sa hämmastunud, sõnatu ja tänulik selle pärast, mida Jeesus tegi sinu heaks ristil?