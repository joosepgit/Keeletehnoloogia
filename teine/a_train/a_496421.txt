www.advent.ee	 Jeesuse imed olid tunnustähed, mis avaldasid Tema kirkust. Ma usun, et sõna “meelelaad” kirjeldab enamuse sõna “kirkus” tähendusest. Kristuse imeteod avaldasid Tema meelelaadi kui võimatute olukordade valitseja ning seetõttu “ta jüngrid jäid temasse uskuma.” Me ei tohiks kunagi ühtki inimest või olukorda võtta lootusetuna, kui usaldame Jeesust, sest “kõik on aga võimalik Jumala käes” (Mt 19:26). Me oleme isiklikult näinud, kuidas Jeesus, võimatute olukordade Jumal, teeb imesid. Tervenemise ime päästis mu naise Lilliani elu, kui arstid ütlesid, et tema põletused on ellujäämiseks liiga suured. Ime läbi tervendas Jumal mind brutselloosist. Kord palvetasime oma kodus Kalifornias San Pedros ühe 5-aastase kurdi poisi eest ning kui poiss ja ta ema majast välja jalutasid, kuulis poiss esimest korda tuule sosinat. Ta vaatas imestusega ema poole üles ja häälitses: “Pssssssssssss.” Tuhandeid kordi oma teenistusaastate jooksul oleme olnud tunnistajaks kõige suuremale imele: Jeesus muudab purunenud elud ja tervendab vaimulikult. Me elasime Vietnami sõja ajal 12 aastat Singapuris ja kutsusime puhkusel viibivaid ameerika sõjaväelasi sageli oma koju. Robert jutustas meile, kuidas ta vabanes alkoholist, suitsetamist ja igasugustest muudest pahedest. Ta jälgis oma allüksuses ühte seitsmenda päeva adventistist sõdurit, kes oli teistsugune, ja hakkas talle küsimusi esitama ning sai rahuldavad vastused. Lõpuks alistus see kõva südamega sõjaväelane Jeesusele. Tema muutunud elu ja sadade teiste muutunud elud, kellega oleme kokku puutunud, tunnistavad, et Jeesus on võimatute asjade Jumal. Miski ei ole Tema jaoks liiga suur. Me võime Temasse uskuda. Sa võid vajada julgust, raha, tervist, kodurahu. Jeesuse varasalved on ammendamatud. Tema, kes muutis vee veiniks, võib muuta sinu olukorrad, väljavaated, võime eluga hakkama saada. Meie inimlikud ressursid võivad alt vedada, kuid Jeesuse omad on ammendamatud.