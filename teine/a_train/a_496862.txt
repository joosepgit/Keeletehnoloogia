www.advent.ee	 Gerasas Galilea järve idakaldal, elas kaks meest, kelle sees olid kurjad vaimud. Mõlemad mehed elasid ühiskonnast ja tsiviliseeritud elust eemal iidsetes hauakambrites maa tühjaksjäänud osas. Nad tegid nii ebaharilikke asju, et inimesed ei kasutanud teed, mis nende juurest mööda läks. Kuigi võimud olid neid korduvalt püüdnud ketti panna, sundisid nende sees olevad deemonid neid ketid purustama , riided maha kiskuma ja kõrbesse põgenema. Seal tühjuses nad ulgusid, lõikusid ennast kividega ja hirmutasid kõiki. Ükski inimlik vägi ei suutnud neid alistada, sest nad olid deemonite võimsa kontrolli all. Kui Jeesus koos jüngritega paadist kaldale astus, tormasid need kaks nende poole. Jüngrid põgenesid paati tagasi, kuid Jeesus ei teinud seda. Üks seestunutest pöördus Jeesuse poole ja nõudis valjul häälel: “Mis on mul sinuga asja, Jeesus, Kõigekõrgema Poeg? Ma anun sind, ära mind piina!” (Lk 8:28). Jeesus ajas mõlemast seestunust deemonid välja ning “inimesed tulid juhtunut vaatama.” Nad leidsid ühe meestest “rõivastunult ja selge aruga Jeesuse jalgade ees istumas” (salm 35). Kurjad vaimud on ka tänapäeval inimestes. Paulus hoiatab: “Tulevastel aegadel mõned taganevad usust ja hoiavad eksitajate vaimude ja kurjade vaimude õpetuste poole” (1Tm 4:1). Paljud inimesed tänapäeva vanglates on kurjade vaimude mõju all vägistanud ja tapnud ja moonutanud süütute inimeste kehasid. Auväärsed ärimehed, kelle sees on kurjad vaimud, on inimestelt ahnelt miljoneid välja petnud, mõnikord ära võtnud inimese eluaegsed säästud. Kurja mõju all olevad poliitikud on enese müünud poliitilistele ühendustele, et hoida kinni oma kohast ning jõukast eluviisist. Mõnel meist, kes oleme jõukuse otsimise, kontrollimatu söögiisu või töönarkomaania auväärsete deemonite kontrolli all, on vaja tulla Jeesuse juurde, istuda Tema jalge ette, lubada Temal meid riietada oma õigusega ja taastada meis “selge aru”.