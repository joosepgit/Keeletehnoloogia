www.advent.ee	 Meie kooli vilistlasõhtul rääkis üks meie kursuseõdedest, et tema abikaasa jäi töölt tulemisega pidevalt hiljapeale. Ta ei vaevunud kunagi helistama ega ka vabandanud, kui lõpuks koju jõudis. Naise näägutamine ei aidanud, miski ei muutunud. Viimaks, pärast üht tõsist vahekordade klaarimist nõustus abikaasa helistama koju alati, kui jäi töölt tulemisega hiljemaks kui 30 minutit. Ühel õhtul, kui meie kursuseõde läks pärast loengut koju, jäi ta parkimisplatsile ühe sõbrannaga lobisema. Nad sattusid nii hoogu, et ei märganudki, kui olid juba pikalt üle poole tunni vestelnud. Kursuseõde ei hakanud raiskama aega telefoni otsimiseks, et sellega kojujõudmise aega veelgi kaugemale lükata, vaid kiirustas kohe autosse ja kihutas kodu poole. Oma teel mõtles ta valmis vabandus- ja selgitussõnad. Saabunud koju, leidis ta oma abikaasa uksel ootamas. Mees võttis ta oma embusse. Naine püüdis talle oma vabandust edasi anda, kuid mees katkestas ja ütles, et pole vaja. “Sa oled niigi ilmselt väga väsinud. Sul oli väga pikk ja tõenäoliselt ka väsitav päev,” sosistas ta õrnalt. “Minu jaoks oli see tohutuks armastuse väljenduseks,” lisas meie kursuseõde lõpetuseks mõtisklevalt. Vaieldamatult oli. Kuid ometi on see üsna väheoluline võrreldes sellega, mida Jeesuse armastus on meie heaks teinud. Meie tänane tekst on Vana Testamendi prohvetikuulutus Messia tulekust, kes võtab üle Taaveti trooni ja saab päästetute Kuningaks. Ta “valitseb kui kuningas ja talitab targasti, tema teeb maal õigust ja õiglust” ning lunastatud “elavad julgesti.” Jeesusest saab “Issand, meie õigus.” Mõtle hetkeks, millist hinda pidi Jeesus maksma selle eest, et saada meie õiguseks. Ta loobus oma aulisest kohast taevas. Tulnud maailma, elas Ta õiglast elu meie asemel ning suri siis meie pattude eest. Ta tegi seda selleks, et Ta saaks andestada meie patte, puhastada meid nendest ning kustutada kõik ülestähendused meie pattude kohta taevastes raamatutes ja kirjutada nende asemele oma õiguse teod. Me võime tõepoolest rõõmustada, sest Ta on “meie õigus,” tänu kellele ei ole meil enam mingit süüd. Milline meeletult suur armastuse väljendus! Kuidas küll peaksime Teda vastu armastama! Armastus sünnitab armastuse.