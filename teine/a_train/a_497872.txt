www.advent.ee	 Vaata, nüüdki on mul tunnistaja taevas ja eestkõneleja kõrgustes! Mu eestkostja on mu sõber, kui ma pööran oma pisarates silmad Jumala poole; tema palub inimese eest, nagu inimenegi palub oma sõbra eest. Ii 16:19-21, NIV Mäletan, kuidas James Earl Ray, mees, kes mõisteti süüdi Martin Luther King´i mõrvas, tuli esimest korda kohtusaali. Televisioonikanalid kandsid edasi tema sõnu, millega ta kinnitas, et on täiesti süütu. Raske on öelda, kas inimene on süüdi või ei, sest igaüks eitab alati oma süüd. Isegi siis, kui inimese süü on ilmselge, püütakse oma tegu enda kaelast ära veeretada, kaitstes end väitega: “Saatan sundis mind seda tegema.” Aadam näiteks vabandas oma keelatud vilja söömist sellega, et süüdistas Eevat ja seeläbi ka Jumalat kogu toimunus. Eeva püüdis omakorda vastutust mao kaela ajada. Kõige tavalisem kaitse on ju süü teiste kaela veeretamine. “Inimesed, kes mind ümbritsesid, sundisid mind seda tegema”; “Keskkond, milles ma üles kasvasin, mõjutas mind niimoodi toimima”; “See, kuidas mu isa mind kohtles, põhjustas minu sellise käitumise”; “Mu abikaasa peksis mind ja seepärast ei olnud ma kohati terve mõistuse juures, nii et tegelikult on tõesti tema see, kes sundis mind seda tegu sooritama.” Võib-olla olete kuulnud lugu sellest, kuidas kord üks ametnik vanglat külastas. Ta kõndis ühe kongi juurest teise juurde ja kuulis, kuidas kõik vangid kinnitasid oma süütust. Viimaks jõudis ta ühe kongi juurde, milles istus vang, kes siiralt tunnistas oma süüd ning rääkis, kui väga ta kahetseb kõike, mis ta on teinud. Ametnik kutsus kiiresti valvuri ja andis talle käsu: “Laske see mees ruttu vabaks, enne kui ta suudab kõiki teisi süütuid vange nakatada!” Iiobi juhtum on aga teistsugune, sest tema oli tõepoolest õige. Tema ei pidanud vabandama. Kui ta oli masenduses sellepärast, et teda oli ebaõiglaselt süüdi mõistetud, siis oli Jeesus ta ainus lootus. Ta hüüdis: “Nüüdki on mul tunnistaja taevas ja eestkõneleja kõrgustes; mu eestkostja on mu sõber, kui ma pööran oma pisarates silmad Jumala poole; tema palub inimese eest, nagu inimenegi palub oma sõbra eest.” Jeesus elas meie asemel täiuslikku elu ning suri seejärel meie asemel meie pattude eest. Kui tänulikud peaksime olema, et Jeesus on meie tunnistaja, meie eestkõneleja, meie eestkostja ja meie sõber! “Ta palub Jumalat meie eest, nagu inimenegi palub oma sõbra eest.”