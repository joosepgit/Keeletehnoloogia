www.naisteleht.ee	 TEEMAD 30 grammi üle. Kas tõstan täpseks? 28. Jaanuar 2011 - 10:14 | naisteleht Rahvasuus levib kuulujutt, et valmistoidulettides lajatatakse toitu karpi palutust mõnikümmend grammi rohkem, et klient poodi ikka rohkem raha jätaks. Meie paarinädalase katse tulemus näitas, et tõesti — küsides näiteks 300 grammi hakkliha, lahkusid letist 314 grammiga. Või paludes 200 grammi salatit, said hoopis 232 grammi. See «üledoos» pole just suur, aga kaalukaupade leti ees looklevaid järjekordi arvestades võib päeva lõpuks väikeste lisaannustena maha müüdud kogus päris suureks kasvada. Siiski õnnestus meil leida ka vastupidiseid näiteid ning väga meeldivaid müüjaid, kes oskasid salatit grammi pealt mõõta või pärisid lahkelt, kas soovime, et ta õnnetul kombel rohkem sattunud kogust vähendaks. Kas tõesti on ülekaalumise puhul tegu kaupluste pahatahtliku vandenõuga, nagu väidavad netikommentaatorid ja perenaised? Kõigi poodide avalike suhete juhid, kellelt seda küsisime, kinnitasid kui ühest suust, et need kuulujutud on täiesti alusetud ja et otse neile pole sellesisulisi kaebusi laekunud. Rimi Eesti Foodi kommunikatsioonispetsialist Katrin Bats ütles näiteks, et neil kehtib suisa nõue, et kui teenindaja on kliendile kaupa palutud kogusest rohkem kaalunud, peab ta küsima, kas need lisagrammid on vastuvõetavad. Sama nõue kehtib ka siis, kui teenindaja on kaalunud soovitust vähem. «Ikka juhtub, et klient palub kogust vähendada, ning loomulikult peab teenindaja talle siis vastu tulema,» nentis Bats. A-Selveri avalike suhete juhi Annika Vilu sõnul eeldab nendegi firma teenindajatelt, et toote kaalumisel ilmneva vahe korral küsitakse kliendilt üle, kas kaalutud kogus sobib või mitte. Kui kunde vastab eitavalt, peab teenindaja kogust korrigeerima. Maxima Eesti avalike suhete juht Erkki Erilaid kinnitas samuti, et nende müüjad on kohustatud kaalukaupa müüma võimalikult täpselt. «Kahjuks kipuvad tipptundidel just kaalulettide ette tekkima pikad järjekorrad ja valdav osa kliente on siis hea meelega nõus, et tema tellitu on kas pisut üle- või alakaalus,» kommenteeris ta. «Pigem soovivad kliendid, et neid teenindataks võimalikult kiiresti, ja ilmselt saavad nad ka aru, kui keeruline on aimata vorstitüki kaalu sajaprotsendilise täpsusega.» Nii Erilaid, Bats kui ka Vilu märkisid sedagi, et nende kaupluste teenindajad saavad fikseeritud palka — lisagrammide müümise eest ei teeni nad mingit boonust. «Seega ei ole neil isiklikku huvi klientidele rohkem müüa. Samamoodi nagu teenindajate palk on fikseeritud ka kaupluse juhtkonna töötasu, mis tähendab, et suurema müügi pealt ei teeni ka nemad ning taolisi nõudmisi ei saa tulla ülaltpoolt,» täheldas Bats. Merle Luik Väikelinna kogemus! Meie toimetaja Anne Põder käis mööda Paide poode ja palus kaalukaupa. Tema järeldus: «Tundub, et väikelinnas jälgivad müüjad kliendi soove hoolega ja kaaluvad kauba üsna soovitud koguse lähedaselt. Suurem osa kaalukaubaoste lõppes küll küsitust pisut suurema kogusega, kuid need erinevused jäid põhiliselt 10–30 grammi piiridesse. Kui läks rohkem üle, küsiti tavaliselt viisakalt, kas võib nii jääda või tuleb vähemaks võtta. Aga näiteks Paide Maksimarketi müüja pani küsitud poole kilogrammi hakkliha asemel esimese ropsuga kotti 650 grammi. Sellise ületuse puhul ta isegi mitte ei küsinud, kas sooviksin ehk rohkem osta. Kulbitäis hakkliha rändas jahutusletti tagasi ja kotti jäi 532 grammi. Tõsi, soovitust ikka pisut rohkem, kuid ma ei protestinud. Rahaliselt kaotasin selle tehinguga 11 senti. Samas suurte linnade poodides käies ja kaalukaupa ostes tundub, et seal on asi hullem, aga ehk on väikelinnades ka hinnatundlikumad ostjad.»