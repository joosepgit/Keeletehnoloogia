www.naisteleht.ee	 Linnu talu müügi- ja turundusjuht Jarno Hermet teatab naeratades, et umbes korra kuus heliseb nende telefon ja hääl teises otsas küsib: kuulge, teil on ju pakis pruunid ja valged munad, kus need lubatud kollased siis on?! Nali naljaks, ega siis muna KOOR pea kollane olema! Kohaliku kanala liikmeskonda kuulub ligi 50 000 munakana (Eesti suurematel munamüüjatel on kokku umbes 600 000 munakana, nii et Valgamaal asuv Linnu talu on nende kõrval väike, aga tubli tegija) ja 20 000 imearmsat pisikest tibu. Tibud jõuavad tallu Soomest. Esiteks seetõttu, et kanalal puudub enda haudejaam, teisalt aga sellepärast, et üle mere saabuvad pehmed pallikesed on paremat tõugu ja pikema elueaga. Arvestades, et ühe kana kvaliteetseim «tööaeg» kestab aasta, vahelduvad siinsed «rentnikud» suhteliselt kiiresti. Seda ainult ausa kvaliteedi nimel. Kanalas tervitab meid kõva sumin. Heli, mis tuhandete kanade ühises kooris kõlab, meenutab tõesti pigem usinat mesitaru kui klassikalist kaagutamist. Euroopa Liidust tulnud värsked nõudmised on vanadest, viis kana mahutanud minipuuridest kasvatanud suured paari meetri pikkused kodud kahekümnele kanale. Nüüd on lindudel mõistlikus koguses liikumisruumi, neile on seatud õrred astumiseks ja pind siblimiseks ning küünte kratsimiseks. Stressis kanadest peaksid saama nii tüki maad õnnelikumad kanad (kas nad seda ka on, taevas teab, me pole suleliste iseloomueksperdid) ja nende munadest paremad munad. Puuride eest jookseb läbi lint, mis sõidutab munetud munad kogumiseks kokku kaks korda päevas. Päevasaak jääb nii 33 000 (!) muna kanti. Edasine teekond viib munad ruumi, mis vaat et tähtsaim — siin valitakse, sorditakse, pakendatakse. Kanalast tulnud munad libisevad üle valguslaua, mis näitab kätte mustuse ja praod koortes. Mustad munad puhastatakse, praguneva koorega lähevad aga pagaritele kiireks tarbimiseks. Ja nüüd karussellile! Aga mitte seetõttu, et vahepeal hakkas igav, vaid ikka vajadusest saada kaalutud ja markeeritud. Magnetkaal jagab munad pakenditesse. Täpselt nagu rõivatööstuses riided, jagunevad ka munad pakenditesse S, M, L ja XL. Kui järgmisel korral seisate poes munariiulite ees, vaadake kindlasti pakendilt järele, millises suuruses mune te ostate: väiksem muna kipub ka vähem maksma ja vastupidi. Markeeringuga kantakse munadele aga farmi kood ja tootja nimi. Jarno Hermeti sõnul saadavad nad kuus välja umbes miljon muna. Kuigi Linnu talu munad on 90 protsendi ulatuses pruuni koorega ja karpidesse satub ainult mõni valge, korjatakse neil nädalatel valged munad eraldi karpidesse. Ikka lähenevatele kevadpühadele ja munade kirevaks värvimisele mõeldes. Helen Perk