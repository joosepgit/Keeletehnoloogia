www.naisteleht.ee	 Tee päikesetervitust omaenda elutoas Oled ammu tundnud huvi jooga vastu või tegelesid sellega varem, kuid hetkel napib aega, et trenni minna? Pole muret – osta poest joogavideo ja joogata nii palju, kui süda lustib! Et sul oleks kergem valida, proovisime järele, kuidas praegu poes leiduvate eestikeelsete DVDde järgi joogatada on. Esimene tore tõdemus, millele veel kord kinnitust saime, on see, et jooga sobib kodus harrastamiseks väga hästi — võrreldes näiteks aeroobikaga ei vaja sa selleks rohkem põrandapinda kui vahest ruutmeeter. Teiseks sobib kodus joogatamine ideaalselt neile, kel kehaline vorm talvel käest läinud, aga kes kohe treeningsaali piitspeenikeste keskele hüppama ei julge ega tahagi minna. Epp Reinmets Kuidas testisime? Valisime välja DVDd, mille saime poodidest kätte suurema vaevata, ja jätsime võrdlusest välja ka videod, mis eeldasid lisavarustuse omamist (soetamist). Valisime hindajateks kaks joogaga varem tegelenud naist ning paar päris algajat: palusime neil nädala jooksul kõik treeningvideod paar korda läbi teha, neid omavahel võrrelda ja lõpuks järjestusse seada. Viis tiibeti harjutust Väljaandja: OÜ Lilleoru Keskus, 2010 DVD kestus: 60 min (millest harjutused 45 min) Lisamaterjal: Kaasas voldik harjutuste kirjeldustega. Hinnang: Harjutuste tegemise tempo on paras ja treeneri sümpaatne ning rahustav hääl mõjub positiivselt. Harjutuste kirjeldused on selged ja hiljem juhitakse veel tähelepanu nippidele, kuidas neid paremini teha. Iga harjutuse lõpus jagatakse ettevaatusabinõusid ja hoiatusi – seepärast sobib see DVD väga hästi just algajale joogasõbrale. Harjutusi on kõigest viis, ja kui need paari nädala pärast juba peas on, siis võib DVD näiteks sõbrannale pärandada. Harjutuste vähesus on ehk selle DVD ainus miinus – võimlemine muutub kiiresti rutiinseks. 15 minutit: Leebe jooga Autor: Londoni joogakoolide õpetaja Louise Grime. Tõlge eesti keelde: Koolibri 2009 Hinnang: Sobib juba kogenenumale joogahuvilisele, sest harjutuste tempo on kiire ja kui ei tea, mis on «kobra» või «koer», siis ei jõua harjutust korrektselt teha. Annab väga hea füüsilise koormuse! Valida saab nelja seeria vahel: «Tere hommikust!», «Jõudu juurde!», «Pärastlõunane virgutus» ja «Lõõgastus». Positiivne on, et harjutused ei hakka tüütama ka pärast mitmekordset läbitegemist ja visuaalselt on video väga ilus. Harjutuste juures ei ole liigset juttu, huvi korral saab raamatust rohkem lugeda. Algajale joogatajale kodus alustamiseks pole see video parim valik, kuna harjutusi valesti tehes on oht ennast vigastada. Jooga jõud Autorid: Arne ja Regina Lauri, 2007 Kestus: 69 minutit Lisamaterjal: puudub Hinnang: Harjutuste tempo on väga rahulik ja peale loetud hääl koos muusikaga meeldiv. Ühelt poolt laseb pikk sissejuhatus kõik sõrmed-varbad kenasti soojaks ajada, teiselt poolt ei jõua kuidagi ära oodata, millal «asjaks» läheb. Taustal mühisevad männimets ja meri mõjuvad lõõgastavalt – viivad justkui korraks teise aeg-ruumi (mõnele aga võib puude õõtsumine ja sipelgate siblimine mõjuda segavalt ja eksitavalt). Peab olema rohkesti aega, et kõik harjutused läbi teha. Algajatele hea, kogenenumatele võib tempo liiga aeglane tunduda. Jälgimist segab ka Arne Lauri pidev riiete kohendamine. Võimlemine rasedatele – 20 minutit joogat Kestus: 20 min joogaharjutusi (lisaks 40 minutit muid treeningstiile) Lisamaterjal: puudub Hinnang: Pealkiri küll ütleb, et see video on mõeldud rasedatele, aga sisus lapseootajale orienteeritust eriti ei rõhutata ning meie hinnangul sobib ka mitterasedatele, vähese treenitusega algajatele. Harjutused kulgevad normaalses tempos, on kenasti kirjeldatud ja kõigile jõukohased. Joogas kogenenumale on kava siiski väheintensiivne ja muutub peagi üksluiseks. Veidi võib häirida ka treeneri ninnu-nännu olek, kuid see on maitseasi. Tervis ja teadvelolek – Kriya Hatha jooga Väljaandja: MTÜ Lilleoru, 2001 Kestus: 2 h 15 min (harjutused 1h 45 min) Lisamaterjal: Kaasas harjutusi tutvustav vihik Hinnang: Visuaalselt igav ja raskesti jälgitav. Sissejuhatus on väga pikk ja kuigi sellest saab ka üle hüpata, võiks tutvustav tekst olla pigem raamatus. Ka harjutuste tempo on pealeloetud teksti tõttu väga aeglane, veniv. Peale vanamoodsa esitusviisi häirisid mõned detailid, mille puhul tundub, et algajatega pole seekord eriti arvestatud. Näiteks: kuidas ma saan panna otsaesise vastu matti ja samal ajal mantrat korrata, kui mantra on kirjutatud ekraanile? Ei mõju veenvalt ega innusta joogaga tegelema.