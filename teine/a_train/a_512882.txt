www.naisteleht.ee	 Oma tomati-remargi paiskas Evelin Ilves Facebooki pärast Jõgeva sordiaretuskeskuse külastamist, kus talle selgitati, et transpordi võimalikkuse ja parema säilimise nimel ohverdatakse sordiaretuses tomatite hea maitse. Suurte, lahtiselt müüdavate punapõskede puhul see ehk ongi nii, kuid karpidesse pakendatud kobartomatid on enamjaolt transpordikindlamad ja seetõttu ei pea nende maitsest nii suurt lõivu nõudma. Kuigi jah, mis seal salata, koduaia kasvuhoones paitava päikese ja hella hoolitsusega kasvanud tomatite vastu ei saa ka kõige parem kobartomat. Koduse tomatikasvatuse kogemusega Janeli Kanne ütleb, et talvel kauplusest saadavaid tomateid võiks nimetada pigem tomatilaadseteks toodeteks, nagu juustude puhul eristatakse juustulaadset toodet õigest juustust. «Kodutomati maitsega pole seal küll mingit pistmist, pigem näriks nagu sitket maitsetut kummi.» Kobartomateid testides üllatub ta aga meeldivalt — nii mõnigi sort mekib täitsa tomatiselt. «Aga eks parem maitse kajastu ka toote hinnas,» märgib ta, viidates, et kobartomatid on harilikest tomatitest oluliselt kallimad. Mõistagi saab aprillis kauplustest vaid välismaised tomateid, kodumaised jõuavad poodi ja turule kõige varem ehk mais. Aga kergeid kevadisi salateid tahaks ju juba teha! Seepärast teile mõeldes parimad tomatid välja valisimegi! Anne Põder Kuidas testisime? Valisime testi vaid kobarates kasvavad tomatisordid, mis toodud siia eri riikidest. Testima kutsusime seltskonna, kes ise tomateid kasvatab ja teab täpselt, kuidas üks ehe kodutomat mekib. Hindamisel pidasime silmas, kas tomat on meeldivalt küps ja mahlane, kuivõrd meenutab maitse kodutomatit ning milline on vilja välimus ja lõhn. Kirss-kobartomat Päritolumaa: Holland Hind: 1.99 (500 g). Rimi Näevad välja kõige paremad, isuäratavalt lihavad ja mõnusalt punased. Kahjuks ei lõhna kuigi tugevalt. Selle aga anname andeks, sest tomat ise on meeldivalt pehme ja mahlane ning maitselt magus – nagu oleks võetud otse vanaema kasvuhoonest. Järelmaitse on ka mõnus, nagu tomatil olema peab. Väljanägemiselt ilusad kui pärlid, ideaalsed tervelt salatisse puistata! Kobaras on mõned tomatid tumedamad, need on magusad, kuigi koor on pisut sitke, ja mõned oranžikamad, need on hapumad. Kobar on tihe ja seetõttu on karbis mitu tomatit katki litsutud. Ahvatlevad suupistetomatid! Koor on sitke ja veidi kummine, samas viljalihal mahlasust jagub. Maitse on suhkruselt magus, mis tundub hapuka kodutomatiga võrreldes veidi võlts. Aga lapsed vitsutavad neid isuga. Neid ostaks teinekordki. Välimuselt ilusad, kuid maitsma asudes nendime, et koor ja sisu võiksid olla pehmemad. Mahlasust õnneks jagub. Suhteliselt magusa, kuid mitte eriti tomatise mekiga. Lõhnavad aga üsna tomati moodi. Kokkuvõttes väheke võltsid, kuid samas täitsa söödavad. Lõhnavad nagu ehtsad kodutomatid ja on välimusel ka ahvatlevalt punapõsksed, kuid koor ja sisu on sitked ja kummised ning erilise mahlasusega ei hiilga. Talvetomatite moodi, ehkki nõks paremad kui need tomatilaadsed punakad kummipallid. Aga konkurentidega võrreldes siiski võltsid mis võltsid.