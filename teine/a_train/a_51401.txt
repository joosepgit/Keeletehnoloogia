www.naisteleht.ee	 Kui Lilia Lepik läks ligi 20 aastat tagasi sünnitusmajja õe beebit vaatama, ütles arst talle: «Tita on ju hoopis teie nägu.» Keegi ei teadnud siis veel, et kord saabki õepojast Lilia laps. Emadepäeval ulatab peagi 20. sünnipäeva tähistav Eduard lillekimbu oma tädile. Lilia (49) suurtes helehallides silmades on veel tänagi valu, kui ta meenutab rohkem kui kümne aasta eest lahkunud õde Hellet. «Olime väga lähedased,» ütleb ta pehmelt ja kõrv tabab tartlanna jutus vaevumärgatava võõra kõla. «Jah, ma olen sündinud Siberis. Seal kohtusid minu volgasakslasest ema Emilie ja eestlasest isa Henno. Mõlemad olid oma kodukohast Venemaale küüditatud. Kodus suhtlesime vene keeles, sest isa ei mõistnud saksa ja ema eesti keelt,» selgitab ta. Pere tuli Eestisse elama, kui Lilia oli nelja- ja õde Helle kuueaastane. Tagantjärele tundub väga tähenduslikuna, et Helle palus just õel tulla pojakesele sünnitusmajja järele. Lilia osutab pildile, kus ta hoiab süles vaid mõnepäevast Eduardi. Poisi isa uppus, kui laps oli vaid 11kuune. «Õde elas seda väga raskelt üle ega saanud kuidagi masendusest üle. Juba siis tegelesin Eduardiga palju.» Koomast välja toetajaks ja lohutajaks Meditsiiniõeks õppinud Lilia oli aktiivne, töökas ja heatujuline noor naine ega osanud aimatagi, et tal seisavad ees hingematvalt rasked ajad — iseenda ja õe haigus. Ta mäletab hästi seda aastatetagust päeva, mil kolleeg temalt küsis: «Kas sul on kaelal sünnimärk?» «Ei tohiks olla,» vastas naine. Ei olnudki. Oli hoopis puuk, kelle kättesaamisega nägi kolleeg tükk aega vaeva. «Kui järgnevatel päevadel hakkas enesetunne halvenema, mõtlesin, et see on külmetus,» meenutab Lilia. Tervis läks järjest halvemaks, tekkisid hingamisraskused ja tõusis palavik. Arst diagnoosis kopsupõletiku ja raviks määrati antibiootikumid. Aga halb enesetunne ei taandunud. Peagi oli naisel tunne, et ta ei suuda enam voodistki tõusta. «Arvasin, et kummalise nõrkuse põhjuseks on vitamiinipuudus,» jutustab Lilia. Kui kiirabi viis naise haiglasse, tegi neuroloog suured silmad, et arstid ei olnud varem diagnoosinud puukentsefaliiti. «Võeti analüüsid, tehti seljapunktsioon. Mind pandi raamile ja sellest hetkest edasi ei mäleta ma enam midagi,» kõneleb Lilia. Ta oli nädal aega koomas ja veetis neuroloogiaosakonna intensiivravis üheksa päeva. Kui Lilia hakkas koomast välja tulema, oli ta nii rahutu, et ta seoti voodi külge. Samal ajal nägi ta unes, et on väikese õepoja Eduardi ära kaotanud. «Pärast toibumist oli parem kehapool nõrk, käsi lihtsalt rippus, sõrmelihased olid nii nõrgad, et ma ei suutnud midagi teha,» räägib ta. Pärast koomast väljatulekut oli Lilia tükk aega sinisel lehel, naisel oli invaliidsusgrupp ning ta käis ennast kosutamas Haapsalu taastusravikeskuses. Hea meeleolu ja elutahe taastusid aga visalt — tihti nuttis Lilia keset päeva pealtnäha tõsise põhjuseta. Haigestumisest oli möödas aasta ja Lilia hakkas tasapisi tervenema, kui õde Helle kurtis talle kord valu alakõhus. Kui onkoloog pani diagnoosiks, et Hellel on emakas rohkesti müoome, oli Lilia kord olla toetaja ja lohutaja rollis. «Teeme lõikuse uuel aastal, saate jõulud koos pojaga veeta,» ütles arst Hellele. Lilia süda aga aimas halba. Ta käis nuttes ja värisedes mitu korda arsti ukse taga, kuni tohter avaldas talle tõe: Hellel on elu ohustav pahaloomuline emakavähk. Operatsioonil selgus, et selleks ajaks vohas Helle kehas juba lausa kolm kasvajat. Lilia igapäevane mõte ja palve oli, et ehk keemiaravi siiski aitab. Või siis sünnib ime! Enne õe surma nägi Lilia painajalikku und: «Seisime koos Hellega mäel. Tuli suur hunt ja krabas tema kinni. Mina jooksin hundile järele ja karjusin: «Anna ta tagasi!» Loom laskiski Helle vabaks, aga õde oli siis juba surnud ...» Kaotusega leppimine Elu ei andnud Liliale aega muretseda — juba pärast Helle operatsiooni tuli tal õde kodus põetada, tema poja eest hoolitseda, käia tööl, tasuda enda ja õe korteri eest makse ning pangalaenu. Kui õde viis kuud pärast lõikust suri, vajasid hingelist tuge ka vanemad. «Pidin olema tugev, kuigi šokk oli halvanud ka minu teotahte. Mäletan, et süüdistasin ennast saamatuses,» kõneleb Lilia täna. Sel ajal mõistis naine, et Eestis ei ole tõhusat toetussüsteemi raskesse olukorda sattunuile. Isegi Eduardi lapsendamiseks istus ta mitme kabineti ukse taga, enne kui ta juhatati õige ametniku juurde. Lilial on veel praegugi riiulis Bob Deitsi raamat «Elu pärast kaotust». Naist lohutas raamatust loetud mõte, et iga inimene reageerib kaotusvalule isemoodi ja tal on selleks õigus. Raskes olukorras ei ole vaja mängida kangelast, vaid tuleb lähtuda sisetundest. Lilia teab, et lähedase kaotus on nagu pere lagunemine, siis tuleb oma tundeid teistega jagada. Kes omal jõul hakkama ei saa, peaks tuge otsima psühholoogilt või psühhiaatrilt. «Just sellest raamatust noppisin tarkusetera, et raskel ajal tuleb igapäevaeluga toimetulekuks kirjutada kõik vajalikud toimingud üles — et maksud saaksid makstud ja tööülesanded täidetud.» Lilia on tänaseni mõistva suhtumise eest tänulik oma kolleegidele, samuti sõbratarile, kelle juures ta sai ennast tühjaks rääkida ja nutta. Et vähk on pärilik haigus, ei saanud Lilia pärast Helle surma pikka aega lahti tundest, et see tõbi võib ka teda varitseda. «Ma ei teinud enam pikaajalisi plaane, vaid hakkasin elama päev korraga,» ütleb ta. Päriselt päev korraga elamine siiski ei õnnestunud — Lilia polnud ju enam üksi, ta pidi hoolitsema ka toona 8aastase Eduardi eest. Tähtsaimaks igapäevaseks väljakutseks kujuneski nende edaspidise ühise saatuse korraldamine. Lahendada tuli suuremaid ja väiksemaid «võrrandeid tundmatuga». Liliale meenub üks neist — kuidas poiss oli segaduses, kas kutsuda teda tädiks või emaks. «Võid mind ikka tädi Liliks kutsuda, ega ma seepärast sind vähem armasta,» rahustas ta toona poissi. Kui endalgi veel hing haige, tuli Lilial vahel kogu jõud kokku võtta, et lapse kaotusvalu leevendada. Eduard oli hingeline laps, kes elas oma valu sissepoole. Naisel on tänaseni ehedalt meeles, kuidas laps nuttis — mitte kunagi häälekalt, vaid suured pisarad mööda põski alla jooksmas. Saatuslikult üksi Sellest ajast saadik ongi Lilia pühendunud õepoja kasvatamisele. Meest pole tema kõrvale tänaseni tulnud. «Mõnikord tunnen küll, et oleks ikka hea kellegagi nõu pidada, jagada eluvastutust,» ei salga naine. Siiski usub ta, et üksiolemine on pigem saatus kui teadlik valik või ohverdus. «Juba koolilapsena teadsin, et mina ei abiellu kunagi,» tunnistab ta. Noorpõlves lükkas Lilia tagasi tõsiste kavatsustega mehe abieluettepaneku, sest oli enda meelest veel liiga noor — mõtted olid suunatud õppimisele, mitte pereloomisele. Hilisemas elus on ta valikuid tehes eelkõige mõelnud Eduardi heaolule. «Ma ei tahtnud, et ta peaks taas üle elama mõne trauma,» põhjendab naine. Küll aga on Lilia mitu korda kaalunud võimalust, et ehk oleks just Eduardile hea, kui peres oleks veel üks laps. Lapsendamise võimalusele mõtles ta vahepeal tõsiselt. «Aga noorena ei olnud mul selleks võimalusi, hilisemas elus pelgasin oma tervise pärast,» tõdeb ta. «Kunagi võtsin selle teema jutuks, kuid Eduard teatas, et tema oma šokolaadi küll kellegagi jagama ei hakka,» naerab Lilia. Naine tunnistab, et kui ta saaks oma elu uuesti elada, oleks ta kindlasti ka ise sünnitanud. Et kogeda lapsekandmise, ilmaletoomise ja imetamise kogemust. Kuid täna ja selles elus ütleb Lilia kõhklemata, et vaatamata läbielatule, on ta õnnelik — tal on ju Eduard, hea töö, ilus kodu ja hoolivad lähedased. «Emaga helistame igal õhtul, muidu ta arvab, et midagi on juhtunud,» muheleb Lilia. Naine ütleb, et õepoeg on olnud talle suur õpetaja ning aidanud rasketest hetkedest üle saada. «Üsna pisikesena kutsus Eduard mind korrale, kui eesti keelt kõneldes mõne vea tegin. Hiljem õpetas ta mind näiteks arvutit kasutama.» Mis aga veelgi olulisem — Eduard on olnud tädile hingeliselt toeks. «Oli periood, mil tundsin ennast nii halvasti, et õues käies varjasin end kapuutsiga kogu maailma eest. Ühel sellisel päeval tõmbas Eduard mul aga kapuutsi peast ja ütles: aitab!» Lilia lisab emaliku uhkusega, et Eduard ulatab alati abikäe ega häbene ka ise abi vastu võtta. Praegu käib Treffneri Gümnaasiumi lõpetanud noormees tööl ja plaanib alustada õpinguid Tartu Ülikoolis. Saatuse tahtel kasuema staatusesse tõusnud Lilia hoiab talle kõvasti pöialt. Ja ütleb oma kalleid pereliikmeid sisaldavat pildialbumit kinni pannes täie tõsidusega: «Kui mulle oleks antud rohkem, poleks ma teadnud, mida sellega peale hakata.» Kristel Rõss