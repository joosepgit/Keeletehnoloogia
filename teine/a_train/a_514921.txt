www.naisteleht.ee	 Naudingud Hiina keisrite eeskujul Uuringud näitavad, et keskmine Eesti inimene haarab lõdvestumiseks ja energia kogumiseks joogi järele. Alkohoolse joogi järele. Meie katsusime mõtteselgust leida samuti juues. Teed juues. Tagantjärele võime kinnitada, õigemini etteruttavalt öelda, et paar tunnikest Hiina teetseremooniat lõõgastas meid päris soliidselt. Mitte et see mingi ime oleks, leiab teemeister Etker Jõeleht, kes meid Tallinnas Hiina teemajas ja restoranis Cha Dao vastu võttis. Tema on selle iidse vaimse energia koondamise ja lõdvestumise traditsiooniga kaua kokku puutunud, kauges eksootilises Hiinas teekasvatusest elatuvates külades parimaid teesid maitsnud ning neid Eestissegi toonud. Muidugi on meie esimene küsimus: kas supermarketis müüdav pakitee on täielik jamps? Päris sellist hukkamõistu me Jõelehelt välja ei pressi, aga järgmiste tundide jooksul kogetav ei jäta vähimatki kahtlust: tundide kaupa vees ligunevast kotikesest imendunud lurr või vägev essents ei ole tee. Õige tee tuleb tervetest teelehtedest (seda näeb ju peale vaadates kohe!), see on kasvanud mägedes (mida kõrgemal ja puhtamas õhus, seda parem), õigesti korjatud (käsitsi hommikul, mitte juba kõrgel lõõmava päikese käes) ja õigel ajal (mida on aastas vaid kaks nädalat). Seda on ka hästi päikese käes kuivatatud ja see pole läinud vanaks. «Roheline teeleht on elus kaksteist kuni kaheksateist kuud,» ütleb ta. «Hiinlased teevad nalja, et esimesed kuus kuud joovad nemad värsket teed ja siis saadavad ülejäägi Euroopasse.» Õiged teespetsid teavad muidugi täpselt, millisest regioonist on nende tee pärit, mis aastal see on korjatud, ning oskavad täpselt jooja tervislikule seisundile ja isegi meeleolule õiget teed soovitada. Muiduärimehed lisavad teele teab mis puuvilju ja muid lisandeid ning panevad teedele kõlavaid nimesid. Aga see pole päris SEE. Meie saame muidugi maitsta päris õiget teed. Küll neil on ilusad nimed! Näiteks Raudne Halastusjumalanna või Valge Draakonipärl või Kuldne Kulmukarv. Meile on Jõeleht aga Cha Daos pakutavast 24st elusast teest välja valinud Dei Hao Yin Zheni, mis otsetõlkes tähendab valget hõbedast nõela. Ta selgitab, et see sobib eriti hästi naistele, sest sel on rahustav toime, aga näiteks parandab see ka näonahka. Kui jooma saame hakata, tuvastame, et tee on väga hea. Veidi hapuka maitsega, aga õrn. Kamba peale leiame sellest küll sauna-, küll heinamaitset. Ärge nüüd ehmuge. See on ikka hea! Jõeleht õpetab meid ka jälgima, et hea tee puhul tunneb selle maitset kõigepealt keele tipuga, mitte külgedega. Kehv tee võib näiteks suu park-ainetest paksuks teha ja mõnel on järelmaitse enne kurgus ja alles siis keele peal! Kui te nüüd kujutate ette ilmatut kruusitäit teed ja suurt lürpimist, siis nii ei käi see mitte. Juba vee keetmine on omaette teadus. Vesi on väga oluline komponent, see annab poole tee kvaliteedist. Ideaalis on kõige parem hommikune mäestikukaste, aga no kellel seda siin võtta on?! Sobib ka voolav allikavesi. Hm. Samuti lihtsalt voolav vesi (kraan ei loe!). Moodsal ajal lepime filtrist läbi käinud ehk puhta veega, mille pH võiks olla 7,2—7,8. Elav tuli on vee keetmiseks parem kui elekter, selleks kasutabki Jõeleht priimust. Ja ka päris keema ei tohi vett lasta. Kui põhjast kerkivad mullid nagu pärlikee (ja mullid on vähisilma, mitte kalasilma suurused!) ning vesi on 75—80 kraadi juures, siis võib hakata tõmmiseid tegema. Joome kokku kuus tõmmist. Jah, mõnest grammist heast teest saab just nii palju mõnusat jooki. Detailid on tseremoonial tähtsad. Näiteks pannakse tee kõigepealt spetsiaalsesse nuusutamistassi, mis lastakse ringi käima. Tassi ulatatakse edasi kahe käega, järgmisele silma vaadates. Joomistasse ei katsu meister ise, vaid tõstab neid näpitsatega, et meistri lõhnad hõrgu teelõhnaga kuidagi ei seguneda ei saaks. Nalja teete, mõtlete? Kuidas väike puudutus midagi muuta saab? Saab. Veendusime selles ise, kui tseremooniameister palus meil pärast kolmandat joomisringi oma tassi teistele nuusutada anda. Ja need lõhnad olid nii erinevad: ühel vürtsikam, teisel magusam, kolmandal hapukam. Kui ise poleks tundnud, ei usukski. Tegelikult oleks selline maagiat täis kaunis teetseremoonia kunst peaaegu kadunud, sest Hiinas aastatel 1278—1368 võimutsenud mongolid leidsid, et neil pole aega nii palju ühe tühise teejoomisega mässata (me arvame, et nad olid moodsate teekottide pooldajate eelkäijad) ja kaunist traditsioonist ei jäänud seal midagi alles. Küll aga levis teetseremoonia Jaapanisse ja moodsal ajal tagasi Hiinasse. Ja sealt läändegi. Siin läheb tseremoonia rahu hinge paljudele. Jõeleht räägib, kuidas üks tema tuttav ärimees soetas endalegi tee valmistamise komplekti ja viib nüüd tseremooniat üsna tihti läbi. Ja tema naine muudkui imestab, et miks mees küll nukunõudega mängib. Meie üldse ei imesta! Kai Väärtnõu Tasane tänu Tegelikult toimub õige teetseremoonia vaikuses, sest nagu öeldud, on see mõeldud pea prügist puhastamiseks. Sestap ei käi ka iga meistri liigutuse ette ja taha tänu. Oma rahulolust antakse märku aeg-ajalt vaikselt näpuotstega kaks korda lauale koputades. Miks nii? Siingi tuleb süüdistada üht vana keisrit. Legend kõneleb, et kord tekkinud suurel juhil kihk minna lihtrahva sekka teed jooma. Ta pani viletsad riided selga ja võttis kaks ihukaitsjat kaasa. Lähima teemaja omanik olnud paras kobakäpp, kelle oskustega keiser põrmugi rahul polnud. Nii asus ta ise teed tegema ja teistele pakkuma. Vaesed ihukaitsjad, seisid nemad nüüd dilemma ees! Nimelt pidid kõik, kelle poole keiser pöördus, põlvili laskuma. Aga see oleks ju nende hoolsa maskeeringu paljastanud. Õnneks päästis neist hädast keiser ise, kes teatas, et põlvitamise asemel võivad nad oma lugupidamist avaldada lauale koputamisega. Päris tore legend, kas pole? Mitu õhumulli tekib? Kui tee on kõigile tassidesse valatud, kaetakse need teise tassiga ning keeratakse ümber – südame poole õrna kaarja liigutusega, nii et tee välja ei pääse – ja alustatakse joomist. Enne veel aga tuleb pealmine tassike üles tõsta. Seda tehakse hästi aeglaselt ja loetakse õrna mulksatusega tekkivaid õhumulle. Mida rohkem, seda uhkem. Kui mulle tuleb üheksa, on eriti hea, sest üheksat peetakse Hiinas maagiliseks õnnenumbriks.