www.advent.ee	 Kas adventkiriku pastor tohib olla ka naine ja kas piibel ja prohvetlik sõna õigustavad taolisi asju? /kirjaviis muutmata/ See on kõige naljakam küsimus minu praktikas. Ei, pastor ei tohi, ega saa olla naine, kui ta tegelikult naine ei ole. Kui nüüd küsida teistpidi - kas naine tohib olla adventkoguduse pastor, siis on vastuseks loomulikult jah, tohib küll. Ülemaailmne adventkogudus on juba pikki aastaid arutanud naispastorite ordineerimise teemal ning selles küsimuses ei ole saavutatud üksmeelt. Küll aga on jõutud seisukohale, et naised võivad adventkogudusi teenida pastori ametis, kuid ilma pastori ordinatsioonita (omades kogudusevanema ordinatsiooni). Esimene naiskogudusevanem Eesti adventkogudustes on Anu Martinson, kes ordineeriti 2006. aasta veebruaris ja kes tegutseb tänaseni Kuressaare adventkoguduses kogudusevanema ametikohal ( loe sellest lähemalt sellekohasestt artiklist ) ja esimeseks naiseks, kes teenib kogudust pastorina on Marge Randlepp, kes asub 1. veebruarist 2010. tööle Rapla ja Keila koguduste pastorina. Piibel ei keela naiste ordineerimist - samuti ei ole Piiblis kohustust ordineerida mehi. Ordinatsioon adventkoguduses on mõeldud koguduse poolse kinnitusena ordineeritud isiku õigustest teha tööd, mis vastab tema ordinatsioonile. Seega, ordineerimisega: 1) tunnustatakse inimese ande, mida Jumal on talle andnud teenimistööks; 2) tunnustatakse tema vastavust neile nõuetele, mida kogudus on seadnud selleks teenimistööks (sh haridus, töökogemus, vanus jms), kusjuures need nõuded ei ole kõikjal maailmas ühesugused; 3) tunnustatakse tema tegevust koguduse heaks; 4) antakse talle õigus teostada erinevaid vaimulikke toiminguid ja täita erinevaid ametikohti. Adventkogudustes töötab mitmeid pastoreid, kes ei oma pastori ordinatsiooni (Eestis praegusel hetkel näiteks Ivo Käsk, Ergo Naab, Andres Ploompuu, Toivo Kaasik, Olavi Laur, Villi Nõmmik, Kaido Kask ja allakirjutanugi), sest nad ei vasta hetkel veel kõikidele neile tingimustele, mida on vaja pastori ordinatsiooni saamiseks.