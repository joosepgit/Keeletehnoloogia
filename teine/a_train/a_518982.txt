www.advent.ee	 Miks Jumal ei taha minule halastada? Aastaid tagasi liitusin kogudusega, kuna võtsin kuulda Jeesuse kutset. Lootsin, et Ta vabastab mind aastakümneid vaevanud ravimatust haigusest. Ilmselt osutus minu soov liiga suureks Tema jaoks, sest haigus ei taganenud, vaid hoopis süvenes! Nüüd ootan vabastavat surma, kuid ka see ei saabu. Tundub, et ma pean veel kaua piinlema, sest ma kardan suitsiidi... Ps.103:13 Kord raamatuid müües sattusin ühte korterisse, kus oli laps ratastoolis ja tema ema küsis pahuralt: “Kus on Jumal, et Ta sellist asja lubas!” See oli mulle esimene selline kogemus ja ma jäin vastuse võlgu. Kord küsisin ühelt vennalt, kellel on parandamatu haigus, kas ta on mõelnud sellele, mida Jakoobus kirjutab: “Kui keegi teie seast on haige, siis ta kutsugu kogudusevanemad enese juurde ja need palvetagu tema kohal teda õliga võides Issanda nimel. Ja usupalve päästab tõbise ja Issand tõstab ta üles, ja kui ta on pattu teinud, siis antakse talle andeks. Tunnistage siis üksteisele patud üles ja palvetage üksteise eest, et te saaksite terveks! Õige inimese mõjuvõimas eestpalve saadab palju korda!” (Jak.5:14-16) Ta vastas, et ei ole mõelnud ja keegi pole sellele tähelepanu juhtinud, pealegi on haigus talle isegi kasuks olnud. Kord läksin tööliste koosolekule haige seljaga. Seal küsiti eestpalvesoove ja Jumal ütles mulle: “Lase oma selja pärast palvetada.” Ma vastasin, et teistel on tähtsamad mured, piinlik on seljavalu nimetada. Jumal ütles: “Kui sa praegu ei ütle, siis sa terveks ei saa.” Sellise ütlemise peale ei saanud ma enam vait olla ja palusin selja pärast palvetada. Kui olime gruppides palvetanud, hakkasin ootama, mis juhtub. Õhtuks oligi tervis parem ja hommikul avastasin üllatunult end igatpidi painutades, et haigus on täiesti kadunud. Tänasin Jumalat ja andsin sellest ka teistele teada. Jumal pole ühtegi haigust loonud, need on patu tagajärg. Kristus tuli maa peale haigeid tervendama, kuid enamus juhtudel pidid haiged ise paluma end tervendada. Jakoobus ütleb samuti, et haige peab ise kutsuma kogudusevanemad enese juurde. Mina olen kogudusevanemana koos pastoriga kahel korral olnud õliga võidmise juures ja esimesel korral haige paranes – operatsioon jäi ära. Hiljem kutsus mind koos kogudusevanemaga üks vana õde, kellel oli kasvaja diagnoositud ja ka tema haigust ei leitud järgmisel uuringul. Paulus ütleb, et talle on liha sisse antud vai, et ta ei läheks kõrgiks ja kuigi ta on selle pärast kolm korda palunud, vastas Issand talle: “Sulle piisab minu armust, sest nõtruses saab vägi täielikuks!” Ma soovitan sul usaldada Jumala Sõna ja kutsuda kogudusevanemad ning jääda vastust ootama, ükskõik siis kas see on “jah” või “ei”, sest Tema otsus on parim ja siis sa tead, et asi on Jumala kontrolli all.