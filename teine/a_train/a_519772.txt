www.naisteleht.ee	 Kuidas end hoida? Eestlased söövadki liiga palju soola: maksimaalselt lubatud 5 grammi asemel 10—12 grammi päevas. Toitumisspetsialistid hoiatavad, et viimane aeg oleks midagi selle vastu ette võtta. «Suurimateks naatriumiallikateks on keedusool, puljongipulber, valmistoidud, konservid, soolatud ja suitsutatud tooted, juust, leib, lihasaadused, oliivid ja ketšup,» selgitab Tervise Arengu Instituudi toitumisekspert Tagli Pitsi. Tervist ei pruugi oluliselt säästa needki, kes tarvitavad keedusoola asemel pisut terviseõbralikumat Pan-soola. «Pan-soola eeliseks on tema suurendatud kaaliumisisaldus, mis veidi tasakaalustab naatriumirohkust meie toidus. Teiselt poolt on aga oht, et inimesed panevad Pan-soola maitse saamiseks rohkem kui tavalist soola,» tõdeb Tagli Pitsi. Ta soovitab soola kogust oma toidus vähendada. Kui teha seda aegamööda, harjub inimene magedama toiduga ja tunneb ka toidu enda maitset. Miks nii kahjulik? Keedusool koosneb 40% naatriumist ja 60% kloorist. «Naatriumi on organismile kindlasti ka vaja, kuid probleem on selles, et reeglina saadakse seda soovituslikust oluliselt rohkem,» selgitab Tagli Pitsi. Soola kahjulik toime tulebki naatriumi liigtarbimisest, mis võib tõsta vererõhku ja suurendada südamehaiguste riski. Ülekaal, liigne alkoholitarbimine, diabeet ja stress suurendavad soola vererõhku tõstvat toimet veelgi, sest need halvendavad neerude võimet soola filtreerida. Kõrgvererõhutõve tüsistusteks on aga südamepuudulikkus, südame isheemiatõbi ja nägemise halvenemine, suureneb infarkti ja insuldi tekke risk. Lisaks võib liigne soolatarbimine viia luude hõrenemiseni, soodustada kehakaalukasvu, kahjustada mao limaskesta ja põhjustada neerukivisid. Kas läks soolase isu ära? KERTTU JÄNESE Kuidas vähendada soola söömist? Supp keeda ise ja rohke soola asemel kasuta maitsestamiseks tervislikke ürte ja maitsetaimi: paprikat ja tšillipipart, peterselli, basiilikut või koriandrit. Ainuüksi suur taldrikutäis purgisuppi võib anda kogu päevase maksimaalselt lubatud soolakoguse. Valmista toitu soolata! Suur osa inimesi lisab toidule soola seda enne maitsmata. Kui lisad magedale toidule soola alles süües, on soolakogus lõppkokkuvõttes väiksem. Pane soolatops laualt ära! Kui see seisab laual, tekib kergemini kiusatus soola lisada. Lisa toidule soola vahetult enne valmimist! Mida kauem toit valmib, seda vähem on soola maitset tunda, naatriumikogus aga jääb toitu alles. Kui lisad soola juba alguses, tuleb seda veel mitu korda juurde panna. Tarbi võimalikult harva valmistoite – kaupluste soojalettide valmistoidud sisaldavad rohkelt soola, et toit paremini säiliks. Kui toidukorrad kipuvad olema siiski soolarikkad, tasakaalusta liigne sool kõrge kaaliumisisaldusega toitudega, süües kõrvale värskeid puu- ja köögivilju. Millist soola eelistada? Meresool saadakse merevett päikese-energia toimel aurutades. Peale naatriumkloriidi sisaldab see ka joodi, magneesiumi ja kaaliumi. Jodeeritud sool on vähem kahjulik kui keedusool. Organism vajab joodi! Hoidistamisel võiks seda soola siiski vältida, sest see võib anda kõrvalmaitseid ja vallandada ootamatuid keemilisi protsesse. Pan-sool on vähendatud naatriumisisaldusega sool, kuhu on lisatud kaaliumkloriidi ja magneesiumsulfaati. Arvuta soolakogus välja! Tootepakendil grammides antud naatriumikoguse saab teisendada soolagrammideks. Selleks korruta naatriumikogus 2,5ga. Kui pakendil on kirjas, et toode sisaldab 100 g kohta 1,2 g naatriumi, teeb see järelikult 1,2 x 2,5 ehk 3 g soola 100 g toote kohta.