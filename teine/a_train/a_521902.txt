www.bioneer.ee	 Miks jäätmeid sorteerida? Tänapäevased tehnoloogiad võimaldavad kasutuks muutunud pakenditest valmistada uusi vajalikke tooteid, aga seda eeldusel, et pakendijäätmed eraldatakse juba alguses muust prügist. Kui pakendid segunevad olmejäätmetega, siis nende kvaliteet langeb ja ümbertöötlemine võib osutuda võimatuks. Jäätmete vedu ja -ladestamine on tavalised teenused, mille eest me kõik maksame. Jäätmeid sorteerides on meil võimalik igapäevaseid kulusid vähendada, sest pakendeid saab ära anda tasuta. Pakendijäätmete sorteerimine annab võimaluse küsida panditaara eest raha tagasi. Seda tasub kindlasti teha, sest kaupluses olete te ju panditaara eest ise maksnud. Kuidas jäätmeid sorteerida? Koguge panditaara muudest pakenditest eraldi ja tagastage see kogumispunkti. Panditaara ei pea olema pestud. Pakendikonteineritesse kogutakse puhtaid pakendeid. Toidujäätmetega pesemata pakendid hakkavad haisema ja nende kvaliteet võib langeda (nt pesemata tetrapakid lähevad hallitama). Klaastaarale võib külge jätta paberist sildid. Metallpurgid ja plastikpudelid tuleb ruumi säästmiseks kokku pressida. Metallpurgi sisse ei tohi visata muid jäätmeid (nt suitsukonisid). Plastik- ja klaaspudelilt tuleb eemaldada kork ja korgi krae, sest need on teisest materjalist.