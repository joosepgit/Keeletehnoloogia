arvamus.postimees.ee	 Eesti aga riskib vanapoisistuda terve rahvana, kui noori naisi lahkub maalt märksa rohkem kui noori mehi, kirjutab politoloog Rein Taagepera Postimehe arvamusportaalis. REKLAAM Kui rahvas asub linna, siis on rütm tihti järgmine. Alguses läheb noori mehi linna või ka välismaale tööle, tihti ka pulmaraha teenima, ja neiud jäävad kodukülla ootama – Per Gynt ja Solveig. Väljavoolu süvenedes aga lahkub naisigi, alguses koduteenijaiks. Kui nende töövõimalused laienevad müüjatena ja kontoritööl, tasandub naiste-meeste suhe. Mehi hakkab maal kinni hoidma päritud maalapp ja tekib nn sardiinia lamburite olukord, kus vananev talupärija ei saa enam tagasi oma linna lahkunud pruuti. Per Gynt istub kodus, pudel nina ees, ja ootab Solveigi koju. Asjatult. Maapiirkondade vanapoisistumist kohtab mitmel pool üle maailma. Lõuna-Korea vanapoisid katsuvad pruute importida Filipiinidelt, ent piiratud eduga. Talutöö on ju raske ja seda teeb veelgi raskemaks, kui maapoisil on aegunud arusaamad meeste-naiste võimusuhtest. Kas see nii on, seda ma ei tea. Arvutasin suvel, kui palju on noori naisi vähem kui oli eelmise rahvaloenduse ajal samades sünniaastates. See oli vist 70 000, aga ma võin eksida. Igatahes see oli väga suur arv. Kas noori mehi lahkus rohkem või vähem, on kerge arvutada, kuid mu andmed on hetkel teispool merd. Kui mõelda, et meeste-naiste palgavahe sama töö eest on Eestis suurem kui kuskil mujal Euroopas, siis oleks naistel põhjust minna mujale. Kui mõelda, kui palju mühaklikku joodiklust ja joodiklikku mühaklust märgatav osa eesti meestest peab mehelikuks, siis ei üllataks, kui teatav osa naisi hääletaks jalgadega – või ajutiselt välismaal olles ja meeldivama kohtlemisega harjudes kõhkleks naasmast. Siis, kui pruudipõud ka Tallinnas ilmnähtavaks muutub, on juba üsna hilja. Purjutavad matsud poisud ja Ligi-Ansipi sõnavaraga juhtkond ei ole nii kütkestavad, kui nad ise arvavad.