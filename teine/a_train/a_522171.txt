www.naisteleht.ee	 «See hüüdnimi Nato oli mul juba siis, kui elasin veel Gruusias,» ütleb Natali (25), kes kolis vanematega Eestisse, kui oli kaheksa-aastane. «Seal lihtsalt lühendatakse Natalit niimoodi.» Niisiis polnud sel hüüdnimel mingit seost tema elava loomuga. «Eestis mind alguses kutsuti Natoks, aga see kadus kiiresti ära ja mind hakati kutsuma ikkagi Nataliks.» Kaks korda esimeses klassis Esimeses klassis on Natali käinud suisa kaks korda. Seda teps mitte rumalusest: enne Eestisse kolimist jõudis ta Gruusias esimese klassi lõpetada, aga kuna ta meie keelt veel ei mõistnud, tuli tal siin esimene klass uuesti läbi teha puhtalt selle pärast, et eesti keel selgeks saada. «Mul on vedanud, et olen mitu keelt märkamatult ära õppinud. Emaga räägin gruusia keeles, isaga eesti keeles ja omavahel rääkides võtavad vanemad vahel appi ka vene keele, nii et ka see on mul selge. Oskaks veel hispaania ja prantsuse keelt ka, siis poleks millegi üle nuriseda,» naerab ta. Ja siis heliseb Natali telefon. Helistab tema ema ja sekundi pealt lülitub tüdruk gruusia keelele. Kõrvalt jälgides tundub, justkui oleks tegu mõne stseeniga välismaisest filmist. «Sõbrad on mul vahel nalja visanud, et te räägite väljamõeldud keeles — see tundub nii võõras,» kommenteerib Natali telefoni ära pannes. Tõsi see ju on, et meil siin kuigi tihti gruusia keelt kuulda ei saa ning kõrv pole sellega harjunud. Natali lennukalt alanud näitlejakarjääris on tema gruusia juured saanud juba üheks osaks ta «kaubamärgist». Meelsasti rõhutatakse seda meedias ning see on sisse kirjutatud ka «Kelgukoertesse»: Natali kehastatav Bärbel mõistab gruusia keelt. Juba kooli ajal oli Natalit raske mitte märgata. Ta oli hulljulge, mustade juuste, roheliste silmade ja valju häälega. Pole just palju kaheksanda klassi õpilasi, kes otsustavad, et koolis võiks olla näitering ning selle tõestuseks asuvad ennastsalgavalt kogu kooli ees laval näitlema. Aga täpselt seda Natali tegigi. «Seda, et tahan näitlejaks saada, teadsin väikesest peale. Mäletan, et juba Gruusias elades, kui vaatasime seebikaid, panin teleka kinni ja püüdsin episoode järgi näidelda,» naerab ta oma esimesi «etteasteid» meenutades. «Aga see päris äratundmine, et seda ma tahan ja ei midagi muud, tuli kaheksandas klassis.» Just nimelt tol õppeaastal avati Keila gümnaasiumis õpetajate näitering. «Ma ei teagi, kuidas me kahe klassikaaslasega sinna sattusime, aga mul on silme ees pilt — õpetajad ja meie kolmekesi näidendiproovis.» Nii polnudki enam pääsu — tuli teha näitering ka õpilastele. Natali nautis näitlemist täiel rinnal, tundmata mingit lavahirmu. «Keegi mulle otse midagi halvasti ei öelnud, et mida sa nüüd teed või et imelik oled. Pigem oli klassis selline sõbralik tögamine, et näe, teatriringi inimesed tulevad,» meenutab Natali. Kõik, kes Natalit tol ajal tundsid, olid veendunud, et sellest tüdrukust ei saa halli kontorihiirekest kunagi. «Just mõni aeg tagasi vaatasin oma keskkoolilõpu raamatut, kuhu igaüks oli minu kohta midagi kirjutanud. Kommentaarides seisiski, et sinu koht on laval ja et sinust peab saama lavainimene. Neid arvamusi oli tõesti armas lugeda.» Unistuse nimel kolis Viljandisse Et temast saab näitleja ja kooliks pärast keskkooli lõppu Viljandi Kultuuriakadeemia, otsustas tüdruk varakult. «Teadsin, et pean saama just Kalju Komissarovi kursusele, just Viljandisse. Minu peas ei olnud mitte ühtegi teist varianti.» Isegi lavaka peale ei mõelnud ta kordagi. Siiani pole tüdruk vanemate käest küsinud, mida nad tegelikult tema tollasest hulljulgest sammust arvasid. «Eks ma valmistasin neid tasapisi ette ja keegi ei öelnud, et ei, mis näitlejaks — et õpi ikka mõni «päris» amet. Ja nüüd on nad alati minu esietendustel ja minu üle väga uhked.» Hetke, mil täitus tema suurim soov, mäletab Natali justkui eilset päeva. «Sisseastumiskatsed olid kestnud juba neli päeva, viiendal pidi olema vestlus. Kui lõpuks oli minu kord komisjoni ette astuda ja teadsin, et kohe mulle öeldakse, kas sain sisse või ei, olid emotsioonid nii laes, et kui uksest sisse astusin ja Kalju Komissarov küsis, et noh, nutnud oled või?, hakkasid mul pisarad lahinal voolama,» meenutab Natali. «Komissarov tegi selle peale nalja, et kas kedagi lähedast hammustas koer või. Siis suutsin korraks nutu peatada. Ja siis ütles tema, et nüüd on selline lugu, et olen vastu võetud — ja mina nutsin jälle täiega edasi, ei suutnud mitte ühtegi sõna öelda.» Kuid tagantjärele meenutades oli sissesaamine ülejäänud nelja kooliaasta kõrval Natali sõnul köömes. Kaks aastat jälgiti pingsalt igaühte, kuidas ta saab hakkama ja kas ikka sobib sellele alale. Et selle suure pinge all vastu pidada, tuli Natalil juba esimesel Viljandi-aastal paljustki loobuda. Rääkimata igatsusest pere ja sõpradele järele, purunes esimesel kursusel õppides ka tema keskkooliaegne suhe. «Lihtsalt ei jäänud teineteise jaoks enam aega. Kui käid sellises koolis, siis ei jäägi mitte millekski muuks aega. Hommikul kella kaheksaks lähed ja õhtul kell üksteist jõuad koju,» räägib ta sama juttu nagu kümned teised näitlejad. «Aga tagantjärele mõeldes oli see isegi hea, et olin oma perest eemal ja sain täielikult keskenduda sellele, mis oli tol hetkel kõige tähtsam — kool.» Natali ei kahetse ühtegi ohverdust. «Näitlemine on minu elu, see ei ole töö. Seda ei saagi võtta kui tööd!» Tõsi see on, et ilma taolise suhtumiseta oleks keeruline vastu pidada, sest hea ja nõutud näitleja elu on ju pisut nagu tuletõrjujal — kunagi ei tea, kuhu järgmine tööots su lennutab. «Hetkel elan ma Rakveres, olen juba aasta olnud Rakvere teatri näitleja,» märgib Natali. Pärast kooli lõpetamist taas uude linna kolimine teda ei kohutanud. Ta ei murdnudki iga hinna eest Tallinnasse, leidis hoopis, et Rakvere on mõnus väljakutse. Tutvuste leidmisel temperamentne Natali hätta ei jää ning väikelinnas ei pääse ta ka fännidest. «Eriti nüüd, kui olen «Kelgukoertes»,» naerab ta. «Kaks last jälitasid mind kord Rakveres kohe päris koduni välja!» Jah, Rakvere jääb Natali südames erilisele kohale ka selle poolest, et seal asub tema elu esimene päris oma kodu. Aga kui kauaks ta sinna üürikorterisse paikseks jääb, seda muidugi ette ei tea. Seepärast lähtub ta kodu sisustamiselgi põhimõttest, et oleks kerge pakkida — äkki peab lähitulevikus jälle kolima. «Minu jaoks ei ole see kohustus, see on just tore, kui saan näiteks külalisena mõne teise linna teatris üles astuda ja mõnda aeg hoopis teises linnas elada.» Natali mõistab kolleege, kes on enda kõrvale leidnud sama elukutsega inimese. Mõelge ise, kui keeruline on üheskoos midagi ette võtta, kui üks töötab üheksast viieni ja teine on hommiku lüheteistkümnest proovis ja õhtul kella seitsmest kümneni etendusel, mis pealegi võib toimuda teises Eesti otsas. «Sama eriala inimene mõistab ehk paremini seda ringirändamist ja pühendumist. Kuid samas on peresid, mis püsivad just tänu sellele, et üks pool pole teatrist,» arutleb Natali ega sea ühelegi kosilasele elukutsega seonduvaid piiranguid. «Eks näis, mis elu toob!» Kristiina Genno