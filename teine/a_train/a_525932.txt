www.naisteleht.ee	 TEEMAD Vihane rotaviirus murrab lapsed maha terveks nädalaks! 8. Aprill 2011 - 11:33 | naisteleht Oksendamine, kõrge palavik, kõhulahtisus ja isutus. Lapsevanemad, tuleb ju tuttav ette?! Rotaviiruse pealetung ei näita tõesti veel raugemise märke. Kaheaastaste Arina ja Kristina emale Anna Tseremhovale pole laste viirushaigused sugugi tundmatu maa, kaksikud on neid varemgi põdenud. Seepärast ei osanud ta sellest suurt halba aimata, kui Kristina veebruari algul haigeks jäi. «Tulin töölt koju ja mees pani parasjagu voodilinu pessu. Küsisin, et kas tüdrukud pissisid voodisse — väikesed ju veel ja vahel ikka juhtub. Aga ei, mees ütles, et Kristina oli just oksendanud.» Järgnevatel päevadel tabasid preilit kõik haigusnähud: palavik, kõhulahtisus, isupuudus, oksendamine. «Ja ta ei pissinud üldse!» meenutab õena töötav Anna fakti, mis häirekella ta peas tööle pani. Otse haiglasse! Siis mindi kohe Merimetsa haiglasse arsti juurde ja sealt edasi juba haiglaravile. Mees jäi seni terve Arinaga kahekesi koju. Kuid haiglas jõuti olla vaid mõni päev, kui samade haigusnähtudega Arina õekesele järele jõudis! «See oli sõbrapäeva õhtu. Mäletan seda täpselt, sest mees tuli lapsega haiglasse ja ütles, et noh, head valentinipäeva!» Pisikesed, igasuguse söögiisuta haiged lapsed — see pole see, millest emad unistaksid. «Aga nad üllatasid mind sellega, kui rahulikult nad haiglas endaga kõike teha lasid,» meenutab Anna ja räägib, kuidas Kristina, tilguti veenis, liikumatult voodis püsis, et rohi ikka õigesse kohta jõuaks. Arina oli kannatamatum. «Tema ikka halises nagu väike vanainimene, et kaua me siin peame olema ja oi, mina ööseks küll jääda ei taha,» naerab ema. Anna oli lastega haiglas pea poolteist nädalat, neist viimased neli päeva koos mõlema lapsega. Ravile pole tal midagi ette heita, kui välja arvata ebamugavused, mille põhjustas üks tilgutistatiiv kahe lapse peale. «Kui üks tahtis potile ja teine magas, võtsin lahusekoti näppu ja kõndisin lapsega koos WCsse,» räägib ta. Kõige hullema kõhulahtisuse ajal tuli seda teed käia 15 korda päevas ... Väga pikk ravi Kuigi ka Arina pidanuks jääma haiglasse seitsmeks päevaks, lubasid arstid ta neljandal päeval koos perega siiski koju. «Ma lihtsalt ei suutnud seal nelja seina vahel enam istuda. Tundsin, et lähen hulluks. Lubasin haiglas arstidele, et saame kodus hakkama ja nii meid kodusele ravile lubatigi,» meenutab Anna. Kodus tuli jätkata haiglas alustatud antibiootikumiravi ja eridieeti — nädal aega olid keelatud kõik piimatooted, sest need võivad soolestikku ärritada. Anna tunnistab, et viimasest ettekirjutusest suutsid nad kinni pidada vaid neli päeva. Pikaajalise kõhulahtisuse jubeda tagajärjena tekkis väga tundliku nahaga Kristinal «ahvipepu» — punetav ja kooruva nahaga pepu, mida tuli ravida. Tagantjärele mõtleb ta, et oleks võinud lapsed omal ajal siiski rotaviiruse vastu vaktsineerida. Aga krooniajal oleks sellele kulunud 4000 krooni ja sellist raha polnud niisama kusagilt võtta. «Ikka mõtled, et äkki nad just seda haigust ei saa.» Anna-Liisa Mets Taud kogub hoogu Perearst Sirje Reinmets ütleb, et rotaviirus on üks levinumaid ägeda kõhulahtisuse ja oksendamise põhjusi imiku- ja väikelapseeas. Kõhuviirustesse nakatumine hoogustub igal aastal veebruaris ja on järgnevatel kuudel tõusuteel, seega peaksid lapsevanemad praegu haigusepuhanguks valmis olema. Kuna viirus levib mustade käte ja esemete kaudu, on äärmiselt oluline regulaarne kätepesu, tuletab Reinmets hügieeninõudeid meelde. Arsti sõnul on viirus enamasti võrdlemisi kerge kuluga, kestab neli kuni kaheksa päeva ning on iseparanev. Koduses ravis soovitab doktor kasutada probiootikume ja HiPPi ORS 200 lahust, mis taastab keha veesisaldust. Muidugi tuleb jälgida, et laps saaks piisavalt vedelikku. Kõige tõhusam on anda talle jooki vähehaaval, lusikatäie kaupa ja pikema aja jooksul. Haiglaravi on vältimatu, kui laps on loid, muudkui oksendab, kõhulahtisus ei ilmuta vaibumismärke ja püsib kõrge palavik. Haiglaravi vajavadki väikelapsed tihti just seetõttu, et oksendamise ja kõhulahtisuse tagajärjel on vajalikud soolad ja vesi organismist kadumas. Viiruse läbipõdemine paraku immuunsust ei anna. Reinmets tõdeb, et vaktsineeriminegi aitab eelkõige haiguse kulgu kergendada, nii et laps ei vaja ehk haiglaravi, aga päris eemal see haigust hoida ei pruugi. Vaktsineerida saab rotaviiruse vastu perearsti või lastearsti juures lapsevanema sooviavalduse alusel. Vaktsiine tehakse kahes jaos neljanädalase vahega. Doosid on apteegis müügil retsepti alusel ja üks doos maksab umbkaudu 50 eurot. Sümptomeid saab ravida! Rotaviirust ennast lapsevanemal ravida ei õnnestu, küll aga saab nii mõnegi käsimüügiravimiga kontrolli all hoida selle sümptomeid. Pulbrid aitavad oksendamise ja kõhulahtisuse vastu, probiootikumid taastavad seedekulgla normaalse seisundi. Meie vaatasime, mida pakub Apteek1, aga kindlasti saab samu tooteid ka teistest apteekidest.