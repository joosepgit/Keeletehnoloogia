www.bioneer.ee	 India valitsus hindas praeguseks tiigrite arvuks riigis 1706 isendit, mis on oluliselt rohkem kui 2007. aastal loendatud 1411 tiigrit. Praegune number sisaldab ka Sundarbansi piirkonda, mida eelmisel korral ei arvestatud. Ilma 70 Sundarbansis elava isendita on tiigrite arv võrreldes 2007. aasta tulemusega kasvanud siiski 225 isendi võrra, teatas Associated Press . India keskkonnaminister Jairam Ramesh nimetas tiigrite arvukuse kasvu küll heaks uudiseks, kuid leidis samas, et rahule ei saa jääda enne, kui see loomaliik on väljasuremisohust päästetud. „Suurenenud arvukus on püsiva pingutuse tulemus, kuid tiigrite liikumiskoridoride jätkuv hävimine on murettekitav,“ ütles Ramesh. Loenduse läbi viinud ekspertide sõnul on liikumiskoridorid, mida tiigrid kasutavad ühelt kaitsealalt teise liikumiseks, tugevalt kahanenud, kuna sinna on rajatud suuri kaevandusi ja maanteid. „Nende koridoride kindlustamine tuleks nüüd prioriteediks seada,“ ütles India Rahvusliku Tiigrikaitse Institutsiooni direktor Rajesh Gopal. Rameshi sõnul suureneb oht tiigrite elupaikadele aga pidevalt, sest majanduskasvule orienteeritud India valitsus peab pidevalt arengu ja keskkonnakaitse vahel kompromisse tegema. Erinevalt eelmistest uuringutest, mil loendati tiigrite käpajälgi, kasutati seekord 17 India osariigi metsikute tiigrite loendamiseks peidetud kaameraid ja DNA-teste. Gopali sõnul on selline meetod teaduslikum ja täpsem. Tegemist on seni suurima tiigripopulatsiooni uuringuga, mida eales on läbi viidud. Uuringu viis läbi India Rahvuslik Tiigrikaitse Institutsioon (India’s National Tiger Conservation Authority) koos Maailma Looduse Fondi (WWF) ja teiste partneritega. 20. sajandi alguses elas vabas looduses üle 100 000 tiigri, kuid vaid saja aasta jooksul suudeti 97% isenditest ja 94% nende elupaikadest hävitada. WWF-i andmetel elab vabas looduses hinnanguliselt 3200 tiigrit.