arvamus.postimees.ee	 Vaid kolmandik Reformierakonna juhatuse liikmetest julges või leidis aega kommenteerida avalikult Kaja Kallase ja Jürgen Ligi viimase aja väljaütlemisi erakonnas toimuva ja ülejäänud parteide aadressil. REKLAAM Postimehe arvamusportaal saatis esmaspäeval 14 partei juhatuse liikmele temaatilised küsimused - kõigile peale Jürgen Ligi enda, kes on juba antud teemasid meedias põhjalikult kommenteerinud. Küsisime partei juhtpoliitikutelt näiteks selle kohta, kas nad usuvad Reformierakonna rahastamisskandaalis Andrus Ansipit või kahtlevad koos Kaja Kallasega partei peavooluversioonis, ja et kas keegi peaks juhtunuga seoses tagasi astuma, nagu Kallas viitas. VASTUSED Laine Randjärv: Erakonna sees on alati toimunud avatud diskussioon. Ma leian, et igaühel on õigus oma isiklikku arvamust avaldada. Õige on ka kõik problemaatilised teemad omavahel selgeks rääkida. Mina usun sellesse, et kui meie riigis on olemas erakondade rahastamise probleem, ja see ilmselgelt on olemas, siis tuleb muuta seadusandlust. Parim lahendus on hetkel suhtuda teemasse pragmaatiliselt. Seadusandluse täiendamise, muutmise ja parandamisega riigikogus praegu ka tegeldakse ning kaasatakse aruteludesse kindlasti ka ühiskonda. Tõnis Kõiv: Mul ei ole mingeid takistusi oma arvamuse avaldamiseks otse teie nimetatud isikutele, ma ei pea seda tegema ajalehe abil. Olen eelnevalt erakonnakaaslastega otse suhelnud ja teen seda ka edaspidi.