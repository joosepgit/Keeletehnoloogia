www.advent.ee	 Brasiilia osariigi Para võimud võtsid vastu seaduseelnõu, mis keelab riigikoolides laupäevased eksamid. Eelnõu koostas ja esitas Martinho Carmona, kes on Para Seadusandliku Assamblee president. Seaduse kohaselt ei või eksameid teha alates reedel kella kahest pärastlõunal kuni laupäeva õhtul kella kuueni. “See uus seadus annab teistega võrdsed võimalused seitsmenda päeva adventistidele, juutidele ja teistele,” ütles Camona kohalikule ajalehele O Liberal. “See ei ole midagi muud, kui õiguse tagamine, mida neil enne ei olnud.” Tõuke seaduslikule kaitsele andsid 13 adventistist üliõpilast, kellel oli eelmise aasta märtsis eksam hingamispäeval, laupäeval. Kui tudengid pöördusid Camona poole, said nad õiguse eksam sooritada laupäeva õhtul. “Me olime väga õnnelikud, sest lisaks meie aitamisele võttis president Camona initsiatiivi seaduseelnõu koostamisel ja esitamisel,” ütles üks 13 tudengist Orley de Morais. “Ta võttis vastu ka kutse kõneleda ühel meie teenistusel.” Seitsmenda Päeva Adventkoguduse Lõuna-Ameerika avalike suhete ja usuvabaduse osakonna juhataja Siloe Almeida ütles, et kuigi see seadus puudutab Para osariiki, kehtib sarnane seadus juba 15 Brasiilia osariigis. “See heakskiit on Brasiilia adventkiriku jaoks kahtlemata positiivne verstapost,” ütles Almeida. “Meie tudengid on oma usu eest kindlalt seistes mitte ainult valitsuse uksi avanud, vaid teinud samas ka tulevaste tudengite elu lihtsamaks.”