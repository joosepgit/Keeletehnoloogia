www.naisteleht.ee	 Kuidas on seotud nitraadid ja toidu säilitamine? Et köögiviljadesse ei hakkaks nitriteid tekkima, ei tohi neid säilitada toatemperatuuril, vaid tuleb pista külmkappi ja hoida niiskuse eest kaitstult. Tükeldatud või riivitud köögivilja ei tohi toatemperatuuril hoida kauem kui kaks tundi. See kehtib ka hapukoore ja majoneesiga valmistatud salatite puhul. Niisiis, kuigi õhtu otsa sünnipäevalauas salatikausi taga tiksumine võib tunduda väga mõnus, on see tervisele halb — kui salatiga on esialgu ühel pool, võiks selle kas või ajutiselt tagasi külmkappi tõsta. Ka snäkkimiseks lahti lõigatud köögivilja ei tasu jätta lauale vedelema. Pane neid korraga kaussi selline kogus, mis kahe tunni jooksul kindlasti ära süüakse. Ülejäänut säilita külmas ja serveeri siis, kui eelmine ports otsas. Samamoodi ei tohiks ka lastele kommi asemele mõeldud köögi- ja puuviljasnäkke päev läbi laual hoida. Parem tõsta snäkid külmkappi riiulile, kust laps need vaevata kätte saab. Kiis rõhutab, et kui tervele täiskasvanud inimesele ei tee nitraadid suurt midagi, siis väikesi lapsi ja vanu või nõrga tervisega inimesi ründavad nad päris ohtlikult. Kuid värske kraamiga õigesti ümberkäimine ei tee paha kellelegi. Anna-Liisa Mets Peleta nitraadid minema! Õnneks on võimalik köögiviljadega sissesöödavat nitraadikogust vähendada! Pese ja koori! Vähendab nitraatide hulka köögiviljas umbes 30 protsendi võrra – vesi viib nitraate minema. Kuna paljudel viljadel kogunevad nitraadid peamiselt koore sisse, siis aitab ka koorimine. Leota! Nitraatide sisaldust saab vähendada, kui puhastatud vilju vähemalt tund aega leotada. Nitraadisisaldus väheneb jällegi umbes 30 protsendi võrra. Mida kauem leotada, seda rohkem nitraate kaob, aga samas väheneb ka viljade kasulike ainete hulk. Keeda! Viljade keetmisel läheb vette üle kuni 80 protsenti nitraatidest. Sool lisa keeduvette alles keetmise lõpus, muidu on nitraatide üleminek raskendatud. Tee sisse! Toidutaimede soolamisel, konserveerimisel, marineerimisel ja hapendamisel kandub neist osa nitraate vedelikku. Ka äädikakastmega toorsalatite nitraadisisaldus on väiksem. Hauta ja prae! Siis väheneb nitraatide sisaldus 10–20 protsenti. Kasuta vaid lehti! Maitsetaimede puhul soovitatakse toiduks tarvitada ainult lehti, sest neis on nitraate 20 protsendi võrra vähem kui taime ülejäänud osades. Kus nitraadid end peidavad? Nitraatide sisaldus köögiviljades on väga erinev. Süüa võib muidugi kõiki köögivilju, aga tuleb igati kasuks, kui järgida nende töötlemis- ja serveerimisreegleid. Väga kõrge nitraadisisaldusega taimed (üle 2500 mg/kg): seller, salat, spinat, söögipeet, redis, rukola.