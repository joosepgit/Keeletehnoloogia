www.advent.ee	 Tartus toimusid möödunud hingamispäeval kolmandad adventistide Kevadpidustused, mille motoks oli Võimaluste aeg”. Üritusel mõeldi iga vanusegrupi peale ning igavuse üle ei saanud keegi kurta. Päev ise aga hakkas kell 11, kui seina peal tiksuv kell oli oma kulminatsiooni, 00:00-ni jõudnud. Hommikusel jumalateenistusel esinesid erinevad ansamblid, oli mitu instrumentaalpala ning mitmeid huvitavaid sõnavõtte. Päeva juhtisid Kärt Vahtramäe ning Toomas Lukk. Muidugi kõige meeldejäävamad olid Newboldi Kolledist tulnute, Glenn Priori ja Juan Carlos Patricku etteasted. Hommikune läbiv teema oli kadunud poja lugu ning tema tagasitulek. Glenn pidas maha ühemeheshow tänapäeva versiooni kadunud pojast. Juan Carlos oli paljude jaoks vaieldamatu päeva lemmik. Tema elav kõnekeel, huvitav lähenemisviis ning mõtlemapanev sõnum jäi kõigile kindlasti meelde. Nüüd on ta ka Eestis sama nõutud kõnemees kui juba mujal maailmas! Hommikuse kõne juures peab muidugi ära märkima ka Andres Ploompuu, kes sai ülihästi hakkama Juan Carlose sõnumi edastamisega nii sõnas kui pildis. Hommikune avaprogramm möödus kiiresti, nüüd oli ees söögijärjekorra aeg. Paljud inimesed olid ka oma moonakoti kaasa võtnud. Toiduportsjonist: suur ning maitsev. Pärast sööki, orienteeruvalt kell 2 päeval tegid algust suuremad või väiksemad töötoad. Jaguneti kolme saali, esimeses rääkisid Glenn ning Juan Carlos, vastavalt siis näitlemisest ja kristlikust draamast ning mõtlemisest ning evangeliseerimisest. Teises ruumis olid teemadeks interneti- ja raadiomisjon, HIV ning toitumine. Kolmandas saalis olid arutlusel perekonnaküsimused ning natuke Meie Ajast. Põhiline rahvamass tahtis esimeses saalis toimuvast osa saada. Samal ajal harjutasid aga lauluinimesed erinevates ruumides laule õhtuseks kontserdiks. Muidugi ei saa mainimata jätta erinevaid bokse. Juba hommikul vara seadsid koridoris ennast sisse mitmed erineva temaatika ja suunaga boksid. Esindatud olid juba klassikalised tervise-, meenete ja kirjandusboks. Lisaks olid ennast sisse seadnud ka fotoboks ning Newboldi Kolledit tutvustav boks. Uudistamist ning tegevust jätkus kõigile. Paljud inimesed kasutasid ka võimalust vanade või uute sõpradega rääkida ning arutada või õues ilusat päikesepaistelist ilma nautida. Kui kella viiene õhtusöök oli ilusti seedima jõudnud hakata, koguneti uuesti suurde saali, kus kell 6 hakkas paljulubav vaatemäng: Laulupere kokkutulek. Tegu on USAst võetud ideega (Family Reunion). Mitmed Eestis tegevad ansamblid ning koosseisud said väikese tutvustuse ning esitasid midagi hingele ilusat. Lisaks moodustati suur ühendkoor ning orkester, mis oli saatjaks kogu õhtu jooksul. Kõige lõpus tuli suurem tänamise osa, sest korraldajaid ning tegevaid inimesi oli tõsiselt palju, tänati erinevate valdkondade esindajaid ning kõige suurem aplaus muidugi Andres Ploompuule ning Karmen Paltsile. Päev oli kindlasti pikk ning väsitav kõigile. Suur tänu korraldajatele ning inimestele, kes muutsid nii enda kui teiste päeva ilusamaks. Järgmiste, ning suuremate kevadpidustusteni!