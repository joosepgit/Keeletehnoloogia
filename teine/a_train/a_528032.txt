www.bioneer.ee	 2011. a märtsis toimunud üle-Eestilises küsitluses uuriti inimeste suhtumist hiite ja teiste looduslike pühapaikade kaitsmisse ning nendega seotud teabe kättesaadavusse. Selgus, et pühapaikade kaitsmist peab tähtsaks või väga tähtsaks 70% Eesti elanikest. Seejuures ületab toetus kõigis ühiskonnarühmades 60%. Pühapaikade kaitsmist peavad üsna sarnaselt tähtsaks ka erineva haridustasemega inimesed: alg- või põhiharidus (70%), kutseharidus (73%), kesk- või gümnaasiumiharidus (67%), kutse-keskharidus (70%), keskeriharidus (73%), kõrgharidus (70%). Piirkonniti peavad pühapaikade kaitsmist kõige tähtsamaks Tartumaa elanikud (85%). Kõige madalam on toetus pühapaikade kaitsmisele Tallinnas (63%). Toetus on suhteliselt ühtlane ka erinevate usundite pooldajate seas: budism 93%, maausk 92%, luterlus 79%, katoliiklus 72%, õigeusk 65%, mitte ükski usk 64%. Samas peavad pühapaikade kaitsmist eelkõige tähtsaks inimesed, kelle jaoks usk ei ole eriti oluline. Inimestele, kes peavad pühapaikade kaitsmist tähtsaks või väga tähtsaks on usk: väga tähtis või tähtis (34%), mitte eriti või pole üldse (61%), ei oska öelda (5%). Eesti elanikest 38% leiab, et pühapaikadega seotud teave on kättesaadav väga hästi või üldiselt piisavalt, 32% - pigem ebapiisavalt või üldse mitte, 15% vastanuist see teema ei huvita ning 16% ei osanud vastata. Uuringu tellis Maavalla koda ja Hiite Maja SA ning see sai teoks looduslike pühapaikade riikliku arengukava raames.