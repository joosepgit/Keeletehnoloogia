www.bioneer.ee	 Pangad küsivad igapäevaste pangatoimingute eest üsna erinevat teenustasu. Näiteks kui kannad lapsele taskuraha püsikorraldusega, tasub teada, et mõnes pangas on püsikorraldusmakse tasuta, teistes aga 16-38 senti, sõltuvalt sellest, kas makse läheb samasse või mõnda teise panka. Loetelu teenustasude erinevusest võib jätkata pikalt. Näiteks meil kõigil rahakotis oleva ja igapäevasteks tehinguteks kasutatava deebetkaardi kuu hooldustasu võib olla sõltuvalt pangast kas 0,64, 0,96 või 1,28 eurot või hoopis tasuta. Kuigi summad tunduvad esmapilgul väikesed, koguneb neist aastaga päris kenake summa, mida saab mõõta kümnetes eurodes. Selleks, et pankade teenustasusid võrrelda, on mugav kasutada teenustasude võrdlustabelit , kus on kirjas kümne panga ligi 50 teenuse hinnad. Eeltöö paketivalikul tasub ära Teenustasu suurus sõltub ka sellest, kas arveldad tavahinnakirja alusel, kuulud mõnda kliendiprogrammi või arveldad paketipõhiselt. Nimelt pakuvad pangad erinevatele kliendigruppidele – näiteks noored, seeniorid, pered, pikaajalised kliendid või teatud arvu pangateenuseid teatud perioodi jooksul kasutavad kliendid - erinevaid arvelduste pakette. Siiski tuleb enne paketi kasuks otsustamist mõelda ja võrrelda, milliseid tehinguid sa kõige sagedamini teed ning millised soodustused sulle seega kasulikud oleksid. Näiteks kui sulle pakutavas paketis on soodustuste loetelus tehingukuludeta fondiinvesteeringud, aga sa pole kunagi fondi investeerinud ega kavatse seda ka edaspidi teha, pole see soodustus su jaoks vajalik. Või kui kindla kuutasuga paketis on soodustuseks näiteks kuu hooldustasuta deebet- ja krediitkaart ning teatud arv tasuta makseid internetipangas, kuid sul krediitkaarti pole, tasub arvutada, kas paketi kuutasu maksmine tuleb soodsam hoolimata sellest, et sa ühte soodustust kasutada ei saa. Ehk tasuks mõni teine pakett valida või hoopis paketivabalt n-ö tavahinnakirja järgi arveldada. Teenustasudeks kuluvat raha saab kärpida Tõenäoliselt ei hakka keegi panka vahetama vaid seetõttu, et teises pangas on mõned teenused kümnekonna sendi võrra soodsamad. Küll aga tasub teada, kui palju sinu kodupangas nende pangateenuste eest, mida sageli kasutad, maksta tuleb ning kas siin oleks võimalik kulusid kokku hoida. Kui näiteks sinu kodupangas on internetipangas tehtavad ülekanded võõrasse panka tasulised, kuid sul on mitmeid arveid, mis tuleb maksta just teises pangas asuvale kontole, tasub kaaluda arvelduskonto avamist mõnes pangas, kus ülekannete tegemine on tasuta. Siis saad oma teises pangas asuvale kontole kanda korraga suurema summa ning teha edaspidiste kuude jooksul võõrasse panka minevaid ülekandeid just sellelt kontolt ja teenustasuta. Arvelduskonto avamine on pankades üldjuhul tasuta ning pole ka igakuist hooldustasu.