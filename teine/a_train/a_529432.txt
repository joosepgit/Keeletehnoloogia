www.advent.ee	 Nädal pärast Haiti pealinna Port-au-Prince hävitanud maavärinat on raskuste ees nii abitöölised kui pääsenud - esimesed proovivad jagada toitu ning joogivett ja teised püüavad kätte saada hädavajaliku osa esmatarbevahenditest. "Vesi on esmatähtis," ütles Raymond Chevalier, ADRA abitööline, kes hetkel aitab koordineerida abitöid Haitil. "Järgnevatel päevadel on oodata rahutuste kasvu - eriti neis ülerahvastatud piirkondades, kus inimesed on leidnud ajutist varjupaika - kui neid ei varustata piisava hulga vee ja teiste vajalike abivahenditega." Global Medic, hädaabimeeskond, kes teeb ADRA-ga Haitil koostööd jagab järgnevatel päevadel laiali enam kui 2 miljonit veepuhastustabletti. Rühma arstid ja parameedikud aitavad vigastatuid, teostades nii amputeerimisi kui ka teisi meditsiiniprotseduure. Rühm soovib püstitada täispuhutava ajutise välihaigla. Global Medic rajab ka veepuhastussüsteemi adventhaigla juures varjupaiga leidnud põgenikele ja patsientidele. Lesly Archer, haigla arst, ütles, et personalil on puudus ka kõige esmasematest meditsiinivahenditest, sealhulgas tilgutitest, marlist ja antibiootikumidest. Varem 70-kohalisest haiglast on saanud ajutine kodu 400 patsiendile, kusjuures neid lisandub iga päevaga, ütles Matt Herzel, ADRA töötaja, kes hetkel viibib Haitil. Elie Honore, Kesk-Ameerika Divisjoni terviseosakonna juhi teatel saabuvad nädala esimeses pooles Haitile Loma Linda Ülikooli meditsiinimeeskond koos Kariibi mere saare, Martinique, arstidega, et anda puhkust ületöötanud arstidele Haitil. Adventkoguduse Kesk-Ameerika Divisjoni juhtide teatel on hukkunud koguduseliikmete arv siiani selgumata. Praegu Port-au-Princes viibivad koguduse juhid aitavad kadunud isikute otsimisel ning koordineerivad abitööde rahastamist. Siiani on viis Adventkoguduse 13 regioonist lubanud anda 125 000 USA dollarit (ca 1,3 miljonit krooni) kirikute taastamiseks ja abiks. Ülemaailmse Adventkoguduse juhtkond on lubanud eraldada 200 000 USA dollarit (ca 2,15 miljonit krooni) "organisatsioonilisteks vajadusteks", kinnitas Juan Prestol, ülemaailmse adventkoguduse laekuri abi. "See raha lisandub koguduste poolt annetatud rahale, mis läheb otse abitöödeks," sõnas Prestol.