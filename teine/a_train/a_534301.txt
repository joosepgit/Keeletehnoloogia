www.naisteleht.ee	 Viinavabrikus on end sisse seadnud Fototurismi keskus, mille ajalooga flirtiv sisemus arvestab nii profi- kui ka hobifotograafi vajadustega. See pole kaugeltki tühipaljas koht Lõuna-Eesti looduse nautimiseks ja pildistamiseks — majas on kõik võimalused ka pilditöötluse õppimiseks ja tegemiseks, fotode väljaprintimiseks ning suur fotostuudio sees töötamiseks. Leiab selliseid kursusi, millega igaüks liituda saab, ja ka neid, mida täpselt oma huvi järgi tellida. Maja arvestab nii mõnusat öömaja vajava loodusfotograafi kui ka stuudios töötava pildistaja vajadustega. Stuudios on 2,7 meetri laiused pabertaustad, 4 meetri kõrgune lagi, kaheksameetrine maksimaalne pildistamiskaugus. Selle viimase seadsid paika muidugi mõisakompleksi rajajad, Nolckenite pere, kui nad viinavabrikut ehitama hakkasid. Stuudio kohta ebatraditsioonilised maakiviseinad lubavad ruumi kiiresti kohandada ka efektseks väiksemate vastuvõttude paigaks. Üle saja aasta vana maja ja moodsa aja fototurism kõlavad siin tõesti väga hästi kokku. Sellest, et Mooste pakub enamat kui fototurism, räägib ka ülejäänud interjöör. Teise korruse võtab enda alla hubane hotell (kunagi paiknesid siin viinavabriku juhtide eluruumid), mille toad kannavad ammuste aegade meistrite nimesid. Esimese korruse trepihallist paremale jääv sammassaal on sisustatud nii pidulikke õhtusööke kui seminarivõimalusi silmas pidades. Ja saun on Moostes ka pigem väikese spaa, mitte lihtsalt sauna mõõtu. Silvia Pärmann Tippfotograafide kursused Fototurismi keskuse koolitajate hulgast leiab Eesti loodusfotograafide koorekihi, hinnatud tegijad nii Eestis kui ka palju kaugemal. Remo Savisaar, Urmas Tartes ja Sven Začek (pildil) ei pea paljuks õpetada neid, kes alles unistavad nende moodi imeliste piltide tege- misest. Hüa seto süük Ehkki Mooste viinavabriku külalisi hellitatakse suurepäraste roogadega, ei saa Põlvamaal proovimata jätta setu kööki. Vähem kui tunniga jõuab Moostest Värskasse Seto Tsäimajja. Nii tee sinna kui ka unikaalne koht ise pakuvad samuti häid pildistamisvõimalusi. Sõir, suulliim, kama ubinidiga, küümnetsäi – kõlab ju hästi? Tsäimaja on avatud teisipäevast laupäevani kella 11–17. Maanteemuuseum Mooste viinavabrikust pooletunnise autosõidu kaugusel asub Eesti üks paremaid muuseume. Sajanditevanune käänuline ja künklik Postitee viib 1863. aastast pärinevasse Varbuse postijaama, kus kunagi oli tall 33 hobusele ja toimus regulaarne postivedu Tartu ning Võru vahel. Praegu asub seal maanteemuuseum, kus näeb kõike liiklusega seonduvat tõllast ultramoodsa elektriautoni. 1.–12. novembrini toimuvad muuseumis isadepäeva eriprogrammid.