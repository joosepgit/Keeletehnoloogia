arvamus.postimees.ee	 Igor Taro: Mein Kampf Medvedevi Iskanderi-kõne järgsel hommikul plaanisin just sõita lähimasse naaberküla poodi värskete saiakeste järele, kui tundsin autos tugevat värvihaisu. Hirmus kahtlustus osutus tõeks – pakiruumi ununenud õlivärvipurk oli ümber läinud ning tekitanud mustale salongipolstrile erkpunase pleki. Värvilaik ähvardas veel rohkem istmete vahele valguda ning seal lõplikult ära kuivada. Niisiis oli peamine kõigepealt ruttu laialivalguvad õlivärvi jäägid majapidamispaberiga kokku korjata. REKLAAM Punase ohuga võitlemisele kulutatud aja sain veeta kasulikul moel, mõtiskledes, kas ka Medvedevi eilne aastakõne oli samasuguseks halvaks üllatuseks. Medvedevi kõne esimese kolmandiku keskendumine USA süüdistamisele on viimaste kuude kontekstis nagu aamen kirikus. Eks ikka ole nii välja kukkunud, et majanduskasv läheb ainuisikuliselt valgustatud juhi arvele ning tagasilöögid vaenlaste kapsaaeda. Selle loogika põhjal puhusid mulli täis ameeriklased. Aga lolliks jäi siis kes? Remondist ülejäänud lahusti kulub nüüd ära. Plastilt saab värvi kergesti eemaldada, aga pagasiruumi polster on paras peavalu. Noh, kujutame ette, et Kaliningradi oblastisse tulevad tõepoolest Iskanderi raketid. Mis edasi? Iskanderi-kõnele eelnes eelmise presidendi aastakõne, mille kestel ütles Putin Venemaa nimel lahti tavarelvastusleppest. Kas edasist saab pidada üllatuslikuks? Üks rull majapidamispaberit kaob nagu imeväel. Auto juurde on tekkinud punaste lahustilõhnaliste salvrätikute kuhi, kuid värviplekk on visa taanduma. Tuleb ikkagi külapoodi lisapaberi järele sõita. Veel enne Iskanderit ähvardas Moskva suunata oma tuumaarsenali Poolale ja Tšehhile, kui nad ameeriklastega lepped alla kirjutavad, ja miks mitte ka Ukrainale, kui too oma NATO-jonni ei jäta. Venemaal – rahvuslikud huvid, kõigil teistel – agressiivse ja ekspansiooniliku alatooniga avantüürid. See on juba peaaegu klišee. Visadus viib õnneks võidule. Punane toon hakkab vaibalt taanduma. Peale surudes tuleb siiski veel punast löga nähtavale. Pärast pooletunnist imperialistliku tiraadiga alanud loengut demokraatiaväärtustest on raske pidada Venemaa sooviks läänemaailmale endiselt meeldida. Medvedevi initsiatiivid ei mõjuta karvavõrdki jõudude vahekorda saalis, kus konstitutsiooniline enamus on ühe erakonna kätes. Presidendi ametiaja pikendamine kuue aastani juba lausa karjub Putini pärandi põlistamise järele – stabiilsuse-müüdi juurutamise järele, mille ainueesmärgiks on hoida ära rotatsioon võimukoridorides. Värvgi sai välja hõõrutud. Pealtnäha must polster nagu ikka, kuid lähemalt vaadates aimad punaka pleki piirjooni. Just nagu kunagise impeeriumi ambitsioonihingust uue Venemaa uue presidendi kõne ridade vahel.