www.naisteleht.ee	 TEEMAD Cornwall – Inglismaa oma metsik lääs 19. Juuni 2009 - 9:58 | naisteleht Falmouthis asub väikesele poolsaarele ehitatud Henry VIII aegne kindlus Pendennis Castle, mis on alati olnud tähtis sõjaline rajatis.: F: Erakogu Inglismaa maismaa läänepoolseimat osa Cornwalli kutsutakse auga metsikuks lääneks – kuigi seal pole püsse paugutavaid kauboisid, on seal puutumatu loodus, Atlandi ookeani võimsad lained, väikesed põlluteed ja ilusad külakesed. Need külad Cornwallis pole mingid tüüpilised Inglise külakesed — sel piirkonnal on oma hõng, mis erineb Londoni ümbrusest ja üldse kogu Kagu-Inglismaast. Kusjuures, Cornwalli inimesed on oma eripära üle uhked. Kuigi korni keel on välja surnud, armastavad kõik lehvitada oma musti valge ristikesega rahvuslippe ja kinnitada, et nad ei tahaks elada kuskil mujal kui armsas Cornwallis. Nagu juba mainitud, on seal kandis nautida nii ajalugu kui loodust. Falmouthis asub väikesele poolsaarele ehitatud Henry VIII aegne kindlus Pendennis Castle, mis on alati olnud tähtis sõjaline rajatis. Viimati kasutati seda Teise maailmasõja ajal. Sõjandushuvilised peavad seal kindlasti ära käima, sest igast kivist kindluses õhkub ajalugu. Cornwalli põhjaosa on surfarite paradiis ja neid on vees kümnete kaupa ka siis, kui ookeanivesi pole veel soegi. Padstow ja Newquay vahel on mitmeid ilusaid liivarandu, kus inimesed päevitavad ning kalipsodes tegelased laineharjal plastlauaga püsti üritavad seista.Meeles tuleb vaid pidada, et kõik need rannad on eraomanduses, nii et auto parkimise eest tuleb iga ranna juures vähem või rohkem taskut tühjendada. Peaaegu võimatu on leida metsikut randa, kuhu telk ööbimiseks püsti panna. Cornwalli maakonnas asub ka Inglismaa maismaa läänepoolseim tipp — sümboolse nimega Land’s End ehk Maa Lõpp. Sealt avanevad imelised vaated Inglismaa rannikut ääristavatele kaljudele. Sten A. Hankewitz Toit: Korni pirukas Cornish pasty ehk korni pirukas – see on legendaarne traditsiooniliselt liha ja juurviljadega täidetud pirukas, mida tänapäeval tehakse ka ainult juurviljade või näiteks lambalihaga. Neid müüakse Cornwallis peaaegu igal pool. Jook: Õlu Cornwallis, nagu igal pool Suurbritannia saarel, toodetakse kümneid erinevaid ale’e. Tuntuim siinne laager-tüüpi õlu on Skinners, mis on kergelt mõru maitsega. Elamus: Cornwalli aiad Cornwalli aiad on legendaarsed. Seda maanurka soojendab Golfi hoovus ja tegu on ainsa kohaga Inglismaal, kus palmid ei ole vaid toataimed. Et ilu teid kohapeal hingetuks ei võtaks, vaadake sissejuhatuseks videosid www.visitcornwall.tv. Kuidas kohale jõuda? EasyJet toob Tallinnast London Stanstedi ja Estonian Air London Gatwicki. Mugavaim viis Cornwalliga tutvumiseks on rentida auto, sest siis ei sõltu te ühistranspordiplaanidest ega -marsruutidest, aga kohale saab ka bussi ja rongiga (rongiinfo www.nationalrail.co.uk ja bussiinfo www.nationalexpress.co.uk).