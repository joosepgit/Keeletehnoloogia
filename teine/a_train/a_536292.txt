www.naisteleht.ee	 Isekus on võõras tunne «Nii kui Tunne lennukist maha tuli, vaatasin kohe: oi, kui kena mees!» Peagi kasvas ühisest tööst välja vastastikune armastus, mis viis paari abielusadamasse. See 15 aastat abielu pole olnud nende kahe lõbuasi, vaid tõsine töö. «Meil mõlemal on teine abielu ja esimeses tehtud vigadest oleme kõvasti õppinud,» arvab Mari-Ann. «Oleme õppinud, kui tähtis abielu tegelikult on,» täiendab Tunne. «Abielu lahutamine või purunemine on väga raske, ja seda ei tahaks kuidagi enam läbi teha.» Selleks, et teine abielu püsiks, jälgib paar hoolega teineteise käitumist. «Abielu nõuab tööd, ja seda iga päev!» õpetab Mari-Ann. «Abielu on isekuse ületamise kool,» selgitab Tunne. «Isekuse ületamine on üks elu põhilisi saavutusi, kui see õnnestub. Kui sa abielus õpid mõtlema, siis on pärast lihtsam ka ühiskonnas hakkama saada.» Uskuge, Tunne räägib oma kogemusest. Samuti ei tule kõik alati välja veatult. «Vahepeal hakkas mind häirima see, et Tunne läks poodi ja ei küsinud mu käest, mis meil vaja on,» räägib pere naispool. «Ja siis tuli koju, toredad asjad kaasas küll, aga seda, mida vaja oli, ei olnud. Võinuks ju helistada ja küsida, kas suhkur on otsas... Nüüd ta teeb seda, ja selles mõttes on rahu majas.» Ei tunnista lahtisi otsi Mari-Ann ja Tunne õpetavad, et kindel viis, kuidas abielu kauaks püsima jääb, on teineteise kuulamine. «Selle kaudu õpid teist tundma,» selgitab Tunne. «Aastatega on meil see teineteise kuulamine paremaks läinud. Vahel tundub, et asi on lahendamatu, aga kui teine ära kuulata, siis leiad alati väljapääsu.» Enamik meist ei ole ju mõtete lugejad. Arvad, et tead, milles on probleem, nähes teise pilves nägu, aga tegelikult on kaaslane mossis hoopis millegi muu pärast. Eelkõige on Mari-Anne tark naisevaist see, mis on õpetanud ka Tunnet elama ja abikaasaga arvestama. «Anne (nii kutsub Tunne naist) ei armasta mossis olekut ja seda, et ei räägita asjadest. Ise ma ei saa vahel arugi, et olen tujust ära. Vahel tulen väsinuna töölt ja mõtlen, et taevake ... pean hakkama otsast peale oma muret rääkima! See on see jagamise ja teineteisest lugupidamise küsimus, mille juurde lõpuks väga pikkade pingutuste kaudu jõuad.» «Tunnel on tüüpiline meeste haigus küljes,» räägib Mari-Ann, «kui on mure, siis ta ei räägi! Ja kui hakkad küsima, siis pahandab. Aga õnneks oleme sellest aastatega tublisti üle saanud.» Mari-Ann teab kindlalt, et asjade selgeks rääkimise vajadus pole tal isiklik kiiks – kõik naised on probleemide arutamise poolt. «Mõnikord pole meestel kannatust meid ära kuulata,» ütleb ta. «Tunnega on meil õnneks nii, et juba esimesel kohtumisel jaksas ta minusse süveneda. See, kuidas ta taipas, et ka põgenike elu on keeruline... Ma arvan, et just siis ma temasse ära armusingi.» Puhkusel Agatha Christie'ga Siiski on neilgi juhtunud, et justkui kõik jutud on räägitud. Lihtsalt pole, mida öelda. «Puhkasime just Hiiumaal ja seal leidsime äkki, et meil pole millestki rääkida!» tunnistab Tunne üles. Mari-Ann pahvatab seepeale kõva häälega naerma, aga Tunne jätkab: «Võtsin siis kätte Agatha Christie romaani ja hakkasin seda Mari-Annele ette lugema. Ja lugesime lõpuni. Lugesime nädal aega seda õhtuti. Me muutusime kirglikeks lugejaiks ja see oli nii põnev. Ja siis avastasime, kui palju me kaotame aega teleseriaalide vaatamisega. Kui põnev on raamat! Sinna juurde need kirjeldused ja nüansid, mida sa häälega edasi annad!» Tunne soovitab ettelugemist teiselgi kindlasti proovida. «Ühine lugemine on tohutu elamus, kus sa saad oma muljeid vahetada.» Nõnda, üksteist kuulates ja hoides ning raamatuid ette lugedes loodavad Kelamid elu lõpuni teineteise kõrvale jääda. Nad väärtustavad väikesi asju, mis aitavad elu ilusamaks muuta: maitsev söök, hea nali... Kui on armastusega tehtud, siis maitseb kõik hea.