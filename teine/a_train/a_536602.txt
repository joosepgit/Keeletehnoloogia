www.naisteleht.ee	 Temperatuur Külmiku jahutuskambri ideaaltemperatuur on 2 °C, riknemisohtu ei teki veel ka 4 °C juures. Samas pügala võrra soojemas külmikus on toiduainete riknemise oht tõsine. Sulatamine Sulata külmikut regulaarselt, nii väldid ülemäärast energiakulu. Jääkamber nõuab sulatamist, kui härmatisekiht on paksem kui 5 mm. Enamik müügilolevaist külmikuist on automaatsulatusega, st jahekapi osa sulatamist ei vaja. Täituvus Külmkapp ei tööta kõige paremini siis, kui on tühi või pooltühi, vaid hoopis siis, kui on 75 protsenti täidetud. Nimelt hoiavad külmad toiduained kapi temperatuuri nõutaval tasemel paremini kui tühi ruum. Üleliia täistopitud külmkapis kipub temperatuur tõusma, sest õhu liikumine kapis on takistatud. Toiduained Pane kõik suure niiskussisaldusega toiduained külmkappi kaanetatult: nii tekib jääd ja niiskust vähem. Pane toiduained kappi ja võta sealt välja võimalikult kiiresti. Kuumad toidud jahuta enne hoiule panekut toatemperatuurile. Säilita kiiresti riknevaid toiduaineid (toores liha ja kala) külmkapi kõige külmemas osas. Üheukselises vana tüüpi külmkapis on kõige külmem riiul jääkambri all. Automaatse sulatusrežiimiga seadmetel on kõige külmem koht alumise riiuli seinapoolne külg. Ära pane liiga palju toiduaineid külmiku ustele: ukse tihendid võivad ära vajuda. Ära kunagi pane külmkappi poolikuid konserve või muid kinnikatmata toiduaineid: neist tekib kappi lisaniiskust, mis omakorda nõuab külmaseadmelt lisatööd ja energiat, et sulatada jääd või härmatist. Ära kata riiuleid paberi või muude materjalidega: külm õhk peab saama vabalt liikuda. Lõhnad Väldi külmikus lõhnade segunemist. Tavalises ühe uksega külmkapis võib küll olla kaks eraldi kambrit, kuid jahutusõhk on siiski ühine. Tugevalõhnaliste toiduainete lõhn säilib külmutuskambri seintele sadestuvas härmatises kuni kapi järgmise sulatamiseni. Külmkapp, millesse on tekkinud ebameeldiv lõhn, tõsta tühjaks ning pese lõhnavaba neutraalse pesuvahendiga puhtaks. Plekkide eemaldamiseks võid kasutada ka veini- või õunaäädika lahust, pärast seda pese kapi sisepinnad hoolikalt niiske käsnaga üle. Ruumikasutus Kõige ökonoomsem on toiduaineid külmikus säilitada tihedalt sulguva kaanega läbipaistvais plastkarpides: need võimaldavad kapiruumi kõige ratsionaalsemalt kasutada, korda säilitada ning otsitavat kergesti leida. Väljalülitamine Kui tõstad külmkapi puhkuse ajaks tühjaks ja lülitad välja, siis jäta kapi uks kindlasti poikvele. Voolukatkestus Voolukatkestuse korral ära ava jääkambrit: toiduained säilivad seal 10–14 tundi. Kui voolukatkestus on pikem, tuleb toiduained keerata mitmekordsesse paberisse ja tõsta mujale külma. Külmapatareid Hoia sügavkülmas paari poest ostetud külmapatareid, mida saab vajadusel kasutada külmkapis või piknikul külmakotis. Lamedad külmapatareid võtavad vähe ruumi, samuti aitavad need voolukatkestuse ajal säilitada külmikus jahedamat temperatuuri.