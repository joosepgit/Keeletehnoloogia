www.advent.ee	 Eesti noorim adventkogudus Keila linnas Harjumaal tähistas möödunud hingamispäeval oma teist aastapäeva koos liidu presidendi David Nõmmiku ja Elva koguduse muusikutega. Noore koguduse pastor Marge Randlepp peab oma kogudusele mõeldes oluliseks, et hakkab tekkima teatud stabiilsus. „Ei tea, kas seda arenguks pidada või mitte, aga mul on tunne, et see väike kogudus on vaatamata pidevatele muutuste tuultele kenasti seisma jäänud,“ selgitas Marge. „Kui perekonnaga on nii, et sul on ema ja isa ja lapsed, kindlad isikud oma kindlate omaduste, oskuste ja sidemetega, siis kuigi seda väikest kogudust iseloomustavad ka kindlad 22 liiget, on nende vabatahtlik tulemine ja minemine väga seotud ka muude tegevustega. Erinevalt perekonnast on need sidemed oluliselt lõdvemad. Heaks suunaks on see, et vaatamata kõigile kohustustele ja hajalielamistele, on koguduseliikmed püüdlikud ja tublid andma endast antud ajas ja hetkes parim.“ Hiljuti sündinud kogudus on kindlasti ka oluliseks õppetunniks tervele koguduste liidule. Misjoniliikumisena on adventkoguduse eesmärgiks jõuda oma sõnumiga võimalikult paljudesse piirkondadesse, samas on selge, et Eesti üsna usukülmal pinnal koguduste rajamine ei ole kerge ülesanne. Marge arvab, et kui uus kogudus on juba tekkinud, siis on sellel oma spetsiifilised tugevused aga ka nõrgad kohad, millega tuleb arvestada. „Mida rohkem on inimesi, seda rohkem on ka erinevaid vaimuande, millega kogudust üles ehitada. Mida väiksem on kogudus seda vähem on võimalikke kontakte inimestega väljaspool kogudust. Hea omadus väikese koguduse puhul on see, et nö suure perekonnana on see paindlikum ja usun, et seeläbi ka muutustele avatum. Noore koguduse võlu on ehk selle suurem energilisus ja usk võimalikesse muutustesse. Jumal kutsub meid alati muutuma, ikka rohkem Tema sarnaseks, ikka rohkem käima Tema seatud radadel.“ Kui möödunud aastatel on mitmed adventkogudused tähistanud oma 100-ndat või suurematki aastapäeva, siis Eesti noorima koguduse aastapäeval suunduti ettepoole ja Jumalaga koos käimisele. „Aastapäeva sõnumiks ja motoks oli lühikene sõna: Püsi...! See pärineb Apostlite tegude raamatu 2 peatüki 42-st salmist:„Aga nemad püsisid apostlite õpetuses ja osaduses, leivamurdmises ja palvetes.“ Püüame oma kogudusega hoida silme ees nelja varakristliku disipliini: apostlite õpetust, olla üksteisega osaduses, sõpruses, võtta aega kokku tulemiseks ka ühise söögilaua taga ja palvetada,“ selgitas Marge. „Igal liikmel on võimalik ennast läbi katsuda, kas tema jaoks on tähtis see, mis algristikoguduse liikmele. Kui mitte, siis ei saa me oodata ka tulemusi, olgu selleks võit patu üle oma isiklikus elus või siis elujõuline ja kasvav kogudus, milles meist igaüks tahaks osa olla. Ka langes aastapäev kokku Ülemaailmse vihma projektiga, palveajaga. Valitud moto vaid toetab äratuse ja reformatsiooni püüdu kõigis meie kogudustes.“ Vaadates ette uuele alanud aastale, knnitab Marge, et koguduse eesmärgiks on püsida Jumala lähedal. „Tahame näha oma nõrkkohti ka koguduslikus plaanis, sellepärast oleme alustanud osalemist Koguduse loomuliku kasvu uuringutes. Tegemist on neljaleheküljelise anonüümse küsitlusega, millele vastamine on igale vähegi aktiivsele koguduseliikmele ja selle liikumise juures olevale inimesele tungivalt soovitatav. Tulemusi võrreldakse juba aastakümneid kogutud tulemustega üle terve maailma, kaasatud on rohkem kui 32 riiki. Kogudused mis on KLK uuringut teinud vähemalt kaks korda on kasvanud 85%. Rohkem infot siit: http://www.ekklesia.ee/toeoeharud/korgem-usuteaduslik-seminar/koguduse-loomulik-areng Loodame, et oma tulemustest teadlikuks saamine aitab meil rohkem tähelepanu pöörata kriteeriumitele, mis aitaksid kaasa koguduse loomulikule arengule,“ rääkis Marge. Seitsmenda Päeva Adventistide Koguduste Eesti Liidus on hetkel 20 kogudust. Eesti adventliikumine tähistab tänavu aprillis toimuvatel kevadpidustustel oma 115. aastapäeva.