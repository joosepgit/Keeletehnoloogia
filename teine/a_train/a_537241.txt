arvamus.postimees.ee	 Tõnis Saarts: töörügaja Aaviksoo, kompetentne Pevkur, rahvamees Paet Postimehe arvamusportaal küsis poliitikavaatlejatelt ja riigiteadlastelt hinnangut Andrus Ansipi 3. valitsuse ava-aastale. Vastab Tallinna Ülikooli riigiteadlane Tõnis Saarts. REKLAAM GALLUP 1. Valitsuse aasta. Kuidas on valitsus aastaga hakkama saanud võrreldes teie ootustega? Juba koalitsioonilepingust oli näha, et see valitsus ei algata mingeid julgeid ümberkorraldusi ega reforme ning kui viimaseid tulebki, siis mõned üksikud. Nii oligi. Seega ei positiivset ega negatiivset üllatust. 2. Aasta töörügaja – kes on aastaga enim ära teinud? Miks just tema? Haridusminister Jaak Aaviksoo, sest kõrgharidusreform on ainus praeguse valitsuse samm, mis kätkeb endast põhimõttelist muudatusi ühes Eesti elule väga olulises valdkonnas. See reform võidakse kirjutada ajalukku kui viimaste kümnendite olulisim pööre Eesti kõrghariduspoliitikas. 3. Aasta kompetentseim – kes on jätnud kõige tugevama eksperdi mulje? Miks? Hanno Pevkur. Suudab oma samme üsna argumenteeritult põhjendada ning tunneb oma valdkonda. 4. Aasta rahvamees – kes on osanud kõige paremini rahvaga suhelda? Miks? Urmas Paet. Ega teda ilmasajata valitud avalikkusele ACTA vajalikkust selgitama, kui kõik teised valitsusliikmed olid siin omadega ummikusse jooksnud. 5. Aasta iseteadja – kes on tegutsenud kõige autoritaarsemalt? Miks? Jaak Aaviksoo. Tegemist on poliitikuga, kes oma meelest teab «tõde» ja paneb paika karmilt kõik, kes seda tõde tunnistada ei taha. 6. Aasta üllataja – kelle aastane areng on olnud kiireim? Miks? Kuna uusi ministeid on vähe, siis on siin raske kedagi esile tõsta. Võibolla Kristel Michali, kes on häälekast ja demagoogiavõtteid kasutavast parteisõdurist muutunud suhteliselt tasakaalukate väljaütlemistega justiitsministriks. 7. Aasta pettumus – kes on kõige vähem ootustele vastanud? Miks? Andrus Ansip. Oleks eeldanud, et peaminister tajub ühiskonnas toimunud muutusi ja ei räägi avalikkusega sellisel raiuval ja üleoleval toonil nagu kriisiaastatel.