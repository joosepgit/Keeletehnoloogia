www.naisteleht.ee	 Mis last hirmutas? Mari kiidab, kui hästi osatakse Plom Hambaravis lapsi motiveerida. Seinad on täis laste joonistatud pilte ja tohtrid suhtlevad väikese patsiendiga eakohaselt. «Ime on sündinud!» on Mari rahul. «Enam ei ole mingit draamat. Axel isegi küsib, millal me jälle hambaarsti juurde läheme.» Mari arutleb tagantjärele, mis tema lapse hirmust värisema pani: ilmselt arstide maskid, puuripõrin, harjumatud lõhnad ja see, et peab liikumatult pikali olema. Kuigi täiskasvanudki pelgavad hambaarsti, pole Mari kodus kunagi rääkinud, et hambaarst on üks kole koll, ja Axli sõbergi, kes on juba kogenud hambaarstil käija, on oma kogemustest ainult head jutustanud. Kuigi laste puhul pakutakse võimalust parandada kõik hambaaugud ühekorraga narkoosi all, leidis Mari, et see pole kõige mõistlikum lahendus — laps peab endale teadvustama, et hambaarsti juures tuleb käia kogu elu ja seepärast peab hirmu maha võtma muudmoodi. Arst ei saa suud lahti murda! Plom Hambaravi hambaarst Grethen Kuusik paneb vanematele südamele, et nad tuleks lapsega hambaarsti juurde juba siis, kui umbes pooled hambad on lõikunud. Siis saab arstiga üsna valutult tutvuda. «Üldjuhul aga tullakse alles siis, kui on tekkinud augud või need põhjustavad juba valu ja sel juhul ei jää lapsele hambaravist kõige parem mulje.» Arsti sõnul on tähtis, et osataks vahet teha, kas lapsel on tõesti hirm või lihtsalt kapriis. «Esimesel juhul ei tohi lapsega pahandada, kuid ennast tuleb maksma panna. Kui põhjuseks on kapriis, siis hambaarst pole paraku see, kes saaks lapsele elementaarseid käitumisnorme õpetada. Oleme näinud lapsi, kes oma vanemaid käte ja jalgadega peksavad.» Enamike lastega koostöö siiski sujub. «Lastele meeldib, kui neile kõik arusaadavas keeles ära seletatakse ja neid pärast hea koostöö eest kiidetakse,» seletab Kuusik. Nii võibki juhtuda, et järgmisel korral laps lausa tahab hambaarsti juurde minna! Kerttu Jänese Toimi targalt! Lapse hambaid hakake pesema kohe, kui need on lõikunud, alguses lihtsalt märja harja või fluorivaba hambapastaga, et harjutada pasta väljasülitamist. Vaheta hambaharja iga kolme-nelja kuu järel. Väldi lapse nakatamist enda bakteritega – tema lusikat ja lutti ei tohi enda suhu panna, samuti suult suule musitada. Mida vähem kindlate söögikordade vahel näksida, seda paremini hambad terved püsivad. Pärast sööki lase lapsel loputada suud veega või närida suhkruvaba või ksülitooliga nätsu. Käi hammaste kontrollis iga poole aasta järel, et avastada probleemid varakult. Piimahammastesse tekkinud augud tuleb kindlasti parandada, sest need mõjutavad ka jäävhambaid! Allikas: Grethen Kuusik Hambaarstide lõbus lastekeel Hambakoll – tegelane, kes kaevab hambasse augu Mootoriga hambahari – hambapuur Väike tolmuimeja – süljeimur Äranäritud maja katus – plomm Hamba tuttupanek, kui kollid on hambasse keldri söönud – tuimestus Unerohumoos – iget tuimestav geel. Allikas: Plom Hambaravi Kuidas hirmu ennetada? Enne hambatohtri külastamist vaata koos lapsega näiteks Jänku-Jussi multikat, kus ta hambaarsti juures käib, või loe talle ette raamatut «Sööbik ja Pisik», «Mõmmikud hambaarsti juures», «Ellis läheb hamba­arsti juurde» vms. Võid osta lapsele ka mänguhambaarsti komplekti, näiteks Play-Dohi (pildil), et ta saaks aimu, mida see arst teeb. Kasuta elektrilist lõbusat hambaharja, et laps harjuks surinaga.