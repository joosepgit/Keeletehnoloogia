www.naisteleht.ee	 Joo enne janu tekkimist! Eva on seisukohal, et spordijookide ja toidulisanditega ei maksa üle pingutada! Janu kustutamiseks, ütlevad Eva ja Julia üksmeelselt, sobib kõige paremini gaseerimata mineraalvesi. «Kes tegeleb mõne kestvusspordialaga, osaleb võistlustel ja treenib eesmärgiga aina paremaks saada, sel tasub toitumisspetsialistiga aru pidada, milline spordijook oleks talle tarvilik,» suunab Julia. Veel rõhutavad mõlemad treenerid, et juua tuleb enne tõsise janu tekkimist, mis tähendab, et trenni ajal tuleb kindlasti lonksu haaval vett juua. «Ükskõik mis spordialaga tegu on, janutunnet ei tohi iial ignoreerida,» manitseb Eva ja selgitab, et vesi parandab sooritusvõimet ja taastumist ning uhub välja ainevahetuse kahjulikud kõrvalproduktid. Pärast trenni midagi hambusse! Vahetult pärast füüsilist pingutust võiks tarbida kiiresti imenduvaid süsivesikuid (näiteks rosinaid, banaani, täisteraleiba, müslit) ja valku, et energiavarud taastuksid ruttu ega tekiks katabolismi ehk lihaste lagunemist. Teadusuuringutele toetudes teatavad treenerid, et paar tundi pärast treeningut langeb organismi võime süsivesikuid omastada oluliselt. See tähendab, et kui sa paari tunni jooksul pärast füüsilist koormust ei einesta, siis hakkab nälg nii tugevasti näpistama, et väga tõenäoliselt sööd lihtsalt üle. Ja samas pead leppima teadmisega, et organism ei kuluta manustatud aineid ära, vaid talletab need tagavaraks. Seega soovitatakse harrastusportlastel süüa pärast treeningut paari tunni jooksul korralik eine. Sel ajal on ainevahetus veel hoos ja kulutab toidu jõu taastamiseks. Õhtustades aga tuleks süsivesikutega piiri pidada. Kartuli- või pastalaadungi asemel tõsta taldrikule häid valke. Hästi sobivad piimatooted, näiteks kohupiim, keefir, jogurtid, juust jms, kala ning muna. Muidugi tasub rooga rikastada juur- ja puuviljadega. Triin Raestik Kõik sõltub trennist! Aeroobika Paar tundi enne trenni peaks sööma väikese süsivesikuterikka ja kergelt seeditava roa. Siis püsib veresuhkur treeningu ajal õigel tasemel, aga magu on piisavalt tühi, et ei tekiks probleeme. Tund enne trenni võiks võtta kerge vahepeala. Trennis peab jooma vett. Vahetult pärast trenni võiks keha rõõmustada kiire ampsuga, näiteks puuvilja või miks mitte tükikese tumeda šokolaadiga. Ujumine Korraliku süsivesikuterikka kõhutäie tohib süüa kõige hiljem 1,5 tundi enne trenni. Tunnike enne treeningut võiks jaksu säilitamiseks süüa mõne kerge salati, jogurti või puuvilja. Ka ujumistrennis tuleb vett juua! Hiljemalt paar tundi pärast treeningut peaks sööma tervisliku eine. Kestvusspordialad, näiteks jooks, rattasõit ja rulluisutamine Mõistlik on harjutada end korraliku hommikusöögiga. Paar-kolm tundi enne trenni võiks süüa natuke toekama ja süsivesikurikkama eine. Pärast trenni peab organismi kindlasti ergutama süsivesikutega. Kestvusspordiala harrastajail soovitatakse tarbida päevas ka umbes 400 grammi aed- ja 300 grammi puuvilja jaotatuna toidukordade vahel ning oodeteks. Vesi eriti oluline! Jooga Süüa tuleb mõõdukalt ning täisväärtuslikku ja tasakaalustatud toitu mõnusas rahulikus meeleolus. Trenni soovitatakse tulla, kui toit on seedinud ehk kolm-neli tundi pärast viimast söögikorda. Kuna pealtnäha rahulik treening kulutab üsna palju energiat, ei tohi ka päris näljasena end liigutama tõtata. Pärast trenni nälgida ei maksa. Süüa võiks värskeid köögi- ja puuvilju, juua vett, värsket mahla ja taimeteed. Jõusaal Veidi enne trenni peab tarbima umbes pool liitrit vett, päeva jooksul sööma kiiresti imenduvaid süsivesikuterikkaid ja valgurohkeid toite. Jõusaalis tuleb samuti vett juua ja umbes 1–1,5 tundi pärast treeningut süüa normaalne süsivesikute-, valgu- ja heade rasvhapeterohke eine. Kui soovid lihaseid kasvatada, siis võta igapäevasesse menüüsse valgu- ja proteiinirikkad toidud, näiteks muna, kohupiim, pastad ja kodujuust. Ooteks (eriti pärast treeningut) sobivad jogurt, kohupiim, kodujuust ja piim. Taldrikul valitsegu tasakaal Inimene «lõhub» oma keha igas treeningus. Taastumiseks vajab organism nii rasvu, valke kui ka süsivesikuid. Valgud on head lihaskoe taastamiseks, süsivesikud energia taastamiseks ning rasvad energia ja hormoonide tootmiseks. Ainevahetust aktiveerivad vürtsikad toidud, roheline tee ja kalatooted. NB! Kaalukaotusele aitab kaasa, kui tarbid päevas 1000–1300 mg kaltsiumit.