www.bioneer.ee	 Kuidas Teil tekkis mõte hakata tootma mahepastat? Ise oleme tarbinud mahetoodangut aastaid, aga paraku on kodumaise mahekauba valik peaaegu olematu. Nii me pastadeni jõudsimegi. Kuna oleme ise suured pastasõbrad, siis tunduski suurepärase mõttena valmistamises ise kaasa lüüa. Nii saame julgustada ka teisi ettevõtjaid tootma mahetoodangut, mis omakorda motiveeriks põllumehi senisest enam tegelema mahepõllumajandusega. Loodame, et see trend aina kasvab, millest lõppkokkuvõttes võidavad kõik. Eesti võikski olla maheriik, kus tegeletakse ainult mahepõllumajandusega. Mis muudab Teie pastatooted erilisteks võrreldes nn tavatoodetega? Meie pasta on Eestis toodetud. Pastade tootmisel asetame rõhu just täisterajahude kasutamisele, sellepärast nii mõnigi kutsub meie pastasid “šokolaadipastadeks”. Meie pastatoodetel on ka ökomärgis, mis kinnitab, et kasutame eranditult vaid mahepõllumajanduses kasvatatud teravilja. Oleme seadnud endale eesmärgiks, et toodete naturaalsus ning tervislikkus ei kitsenda, vaid laiendab toodete valikut ja ei takistada mõttelendu katsetamisel ning uute toodete väljatöötamisel. Kas täisterapastat tuleb kuidagi eriliselt valmistada? Toidu valmistamisel tuleb pastat keeta vastavalt õpetusele pakendil umbes 7 minutit, ahjuroogade valmistamisel vähem. Pasta puhul on olulised kaks põhimõtet: sööjad peavad ootama pastat, mitte pasta sööjaid! Ja pärast keetmist küpseb pasta edasi, seega ei tohi pastat üle keeta. Millist tootevalikut Te pakute? Esilagu on meil valikus 4 toodet: ÖKO rukkipasta, ÖKO täisteranisupasta, täisteranisupasta linaseemnetega (tavatoode) ja rukkipasta (tavatoode). Üsna pea üllatame tarbijaid uute maitsetega aga seda siis mahekoostisosadega pastade osas. Miks valisite just sellised tooted? Tooraine valikul on põhimõte, et kasutame ainult neid teravilju ja maitsetaimi / ürte, mis Eestis kasvavad ja mille kasutamisel saame ka tervisliku toote. Kus Teie tooteid osta saab? Palju nad maksavad? Hetkel on tooted müügil Tallinna ja Tartu Kaubamajas ja ökopoodides üle Eesti. Toodete hinnad on alates 40 kroonist. Milline Teie enda lemmikpasta on? Minule, Liinale meeldib enam rukkipasta. Just sellepärast, et rukkipastal tuleb kõige enam esile vilja maitse. Ja minul, Riinal on hoopis teine lemmik, mis on hetkel veel katsetamisel. Esimene partii valmib Põlvamaa Ökofestivaliks, mis toimub 22. augustil. Kas plaanite tootevalikut laiendada? Tootevalikut laiendame kindlasti, sest uusi tooteid välja mõelda ja katsetada on väga huvitav. Nii palju erinevaid mõtteid on, mis kohe ootavad teostamist! Äkki on Teil pakkuda mõni eriliselt hea retsept täistera- või rukkipastale? Jah, see on üks väga tore retsept, mille mõtles välja Anni Arro. Oleme seda ise mitmeid kordi proovinud ja külalistelegi pakkunud. Siiani on kõik väga rahule jäänud. Tahtsime seda ka teistega jagada ja panime selle toote pakendile. Sealt te selle ka leiate! Julget proovimist ja tervist teraviljast!