www.naisteleht.ee	 Pihlakad ja metshaldjad Õige pea tabab lapsi väike pettumus: metsas ei tohigi teha kõike, mis pähe tuleb. Metsa tuleb hoopis tundma õppida ja austada. Viimsi looduskeskuse juht Sirli Vijar võtab juhtimise enda kätte ja õige pea uurivad väikesed marakratid tähelepanelikult iga puud, lehekest ja seent. Tõsi küll, alguses mitte üleliia entusiastlikult, parema meelega istuksid nad ju kodus ja mängiksid arvutiga! Et metsaga paremini suhestuda, peab iga laps endale välja mõtlema perekonnanime, mis algab sama tähega mis tema eesnimi ja on seotud loodusega. Nii asuvad retkele Kristo Käbi, Martin Mänd, Getter Gepard ja teised. Õpime, kuidas ära tunda pihlakat. Igaüks võtab Sirli peost ühe marja, et proovida, kuidas see maitseb. Pihlakaid võib julgelt süüa, linnudki toituvad neist. Pealegi on pihlakamari tõeline vitamiinipomm, veenab Sirli. «Väkk, rõve!» kuulutavad poisid. «Me pole ju linnud.» Mari rändab suhu umbusuga, kuid õige pea kostab juba üksteise ületrumpamist. «Palju sa sõid? Ma sõin tervelt kolm tükki ära!» Lapsed saavad teada pihlaka uskumatust väest: see puu kaitseb kurja eest. Selleks võiks kimbukest marju endaga alati kaasas kanda ja koduukse ette panna. Samas leitakse metsast ka marju, mida mingil juhul suhu pista ei tohi. Pihlakatest rohkem huvitab lapsi siiski, millal tuleb söögipaus, et kaasa võetud limonaad ja pirukad pintslisse pista. Kui õpetaja lubab lõpuks maha istuda ja toidukoti kallale asuda, on kahtlemata saabunud üks metsas käimise tipphetki. Samal ajal räägib Sirli metshaldjatest, kes on muidu imevahvad tegelased, aga võivad ka pahuraks muutuda, kui metsaga halvasti käitutakse, ja eksitada paharetid sügavale metsa ära. «Ei uu-suu,» kostab laste seast, kuid mitte väga veendunult. Ilmselt on nad juba välja jõudnud east, kus metshaldjaid veel usutakse. Tuulemüra ja elus konn Igavaks kippuvasse jalutuskäiku (paar minutit niisama kõndimist teeb iga endast lugu pidava kaheksa-aastase poisi­kluti rahutuks!) toob elevust väike konn, kelle keegi on kinni püüdnud. Kõik vaatavad teda võlutult ja õhkavad: «Päris konn! Ja ta on elus!» Edasi läheb loodusretk natuke lustlikumalt, sest igal pool kasvab kärbseseeni! Kõik teavad: kärbseseen on mürgine. Ent justkui neile kättemaksuks löövad poisid teele ette jäävatel kärbseseentel kübarad jalalt maha. «Stopp!» peatab Sirli üleannetud kutid: ega sellepärast, et seen on inimesele mürgine, ei pea teda hävitama! Las ta kasvada rahulikult edasi, sest looduses võib ta kellelegi toiduks olla. Poisid vaatavad Sirlit esmalt natuke imestunult, kuid tundub, et midagi hakkab neile vaikselt kohale jõudma. Järgmine kord, kui keegi niisama nalja pärast seenele jalaga virutab, tuleb tal tegemist teha juba klassivennaga, kes seene kaitseks välja astub. Võib vaid aimata, kui keeruline on lastel seista keset metsa mitu minutit vaikselt, liikumatult ja silmad kinni. «Ma piilusin!» tunnistab üks. «Mida te kuulsite?» uurib Sirli. «Müra,» tuleb kiire vastus. Lõpuks möönavad nad, et ehk oli see siiski tuulemüha ja puude sahin. Kuigi lapsed kraamiks meelsasti jälle kotist lagedale limpsi ja krõpsupaki, pakub Sirli neile kadakamarju, mille sees elab üheksa arsti — nii kasulik on see mari! «Mulle maitses pihlakas rohkem,» teatab üks poiss asjatundlikult. Järgmisena tuleb üles otsida kõige ilusam puu ja seda kallistada. Kõik hakkavad kihistama: «Nii veider!» Siiski valib igaüks oma puu ja selgub, et polegi selle kallistamine nii tobe, hoopis lõbus. Lastega kaasas olnud Hanna-Liseti ema Moonika Särav leiab, et metsatunnid teevad lastele head mitme külje pealt. «See on ikka midagi teistmoodi, mitte rutiinne umbses klassis istumine ja kuulamine,» arutleb ta. «Oleme perega seni metsas ikka seenel käinud, mitte niisama jalutamas, aga tegelikult võiks: siin on kõik nii mugavaks tehtud, on viidad ja rajad, kus matkata.» Tema tütar on loodusehuviline ja isaga arutavad nad looduseasju sageli. Hanna-Lisett ütleb, et talle oli kõige suurem üllatus see, et pihlakamarju võib süüa ja kadakad kasvatavad marju. «Palju sai joosta ja õues olla ja nii palju on erinevaid puid!» Klassijuhataja Triin Leever on oma lastega metsas esimest korda. Kolleegid soovitasid tulla. «Väga vajalik käik,» hindab õpetaja ja kavatseb RMK loodusretkest osa võtta ka talvel ja kevadel. Kerttu Jänese Looduskeskused on üle Eesti! Harivaid ja põnevaid käike loodusesse korraldab RMK 17 looduskeskuses üle Eesti. Valida saab ligi 70 erineva programmi vahel, kus õpetatakse sügise saladusi, looduses liikumist, metsade majandamist ja looduskaitset. Tasuta loodusõpet koolidele ja lasteaedadele korraldatakse kevadel, sügisel ja talvel. Need, kes korra neist retkedest osa on võtnud, tulevad ikka ja jälle, sest loodus annab võimaluse koolis õpitut kinnistada ja pakub lastele kogemusterohkeid avastusi, märgib RMK loodushariduse peaspetsialist Helen Luks. Kes veel RMKga metsas käinud pole, mingu kindlasti! Uuri lähemalt: www.rmk.ee/teemad/metsakool Mida lapsed metsast teada said? «Sambla all elavad putukad.» «Seeni on nii palju ja need on vahest mürgised. Seal elavad ka ussid.» «Loodust peab kaitsma, muidu see läheb koledaks ja keegi ei jõua seda enam ära koristada.» «Puid on ikka hästi palju!» «Põnevam kui koolis, sai joosta.» Kuidas osaleda? Koolid ja lasteaiad saavad loodusretkedele registreeruda aadressil www.rmk.ee/teemad/metsakool/kampaania. Seal on kirjas ka kõikide keskuste tegevused ja info, millisele vanusele mis programm kõige paremini sobib. Kes enam sügisestesse tundidesse ei mahu, need saavad osa võtta jaanuaris algavatest talvetundidest.