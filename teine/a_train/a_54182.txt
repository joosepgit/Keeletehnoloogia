www.advent.ee	 17. ja 18. mail toimusid Tallinnas laulupäevad motoga “Kiida Loojat lauldes”. Pealinna sõitsid kokku nelja koori lauljad. Tallinnast kammerkoor Ootus, Tartust noorteansambel, Rakvere adventkoguduse noortekoor ja Lätist Riia adventkoguduste noortekoor. Muusikapäevade eesmärgiks oli kiita Loojat lauldes ja pakkuda meeldivat muusikaelamust tallinlastele. Reede õhtul esitasid oma ettekandeid Rakvere noortekoor ja Ootus, laupäeva hommikul lätlased ja tartlased. Kulminatsiooniks kujunes laupäevaõhtune kontsert Rootsi-Mihkli kirikus. Lisaks 70 koorilauljale mängis kaasa orkester, orelil Guido Kriik, solistidena Voldemar Rosin, Koit Kalmus ja allakirjutanu. Koorid esinesid eraldi oma repertuaariga ja lõpus esineti erinevate dirigentide juhatamisel 7 lauluga võimsa ühendkoorina. Jumala suurus ja au väljendus inglis-, eesti-, ladina-, lätikeelsetes laulusõnades; Tema armastus klaveri, viiulite, tellode, flöödi ja oreli helides; Tema rõõm, pühendumine aga lauljate ja ligi 300 kuulaja nägudes. Usun, et Jumal vaatas oma kätetööd ja inimesi, kes endale usaldatud muusikalisi talente agaralt kasutasid ning ütles: see on hea. Tänu Loojale, kes kõike head meile annab ja muret ikka kannab.