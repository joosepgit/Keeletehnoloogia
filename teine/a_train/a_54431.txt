www.naisteleht.ee	 Kui dieet toob valu ja vastiku väsimuse ... Toitumiskava muutes muutub olemine küll kergemaks, aga rõõmu imeväel kaduvatest kilodest võivad paljudel alguses tumestada kõiksugu vastikud tervisehädad. Miks? Peavalu, kehv näonahk, nõrkustunne ja isegi depressioon ei kimbuta ainult neid, kes kõhnumise nimel rumala aruga mõne ekstreemdieedi ette on võtnud. Need hädad võivad tabada neidki, kes menüü lihtsalt tervislikumaks on muutnud või mõne haiguse tõttu eridieedile läinud. Toitumisalase nõustamisega tegeleva MTÜ Stelior Eesti toitumisnõustaja Madleen Simson nendib, et alati ei saa dieediga kaasnevaid terviseprobleeme vältida ja need tuleb lihtsalt üle elada. «Kui inimene on eeltööd teinud ja teab, et mõni reaktsioon on menüü muutuse kaasnäht ja seega vajalik etapp, võtab ta seda kui positiivset ilmingut ning jätkab, kuni nähud on kadunud ja enesetunne parem,» ütleb ta. Kui aga uut dieeti endale peensusteni selgeks ei tehta, katkestatakse see esimeste ebameeldivuste tekkides. Nii kujunebki arusaam, et tervislik toitumine muudab olukorra vaid hullemaks! Madleen Simson jagab lahkelt oma teadmisi, millised vaevused dieediga kõige sagedamini kaasnevad ja kuidas neid ennetada või leevendada. Probleem: peavalu Põhjus: Peavalu põhjustab tihti toksiliste ainete üleküllus organismis, aga kaasneb ka nendest vabanemisega. Hea dieedi mõjul hakkavad toksilised ained harjumatult kiiresti väljuma, see kurnab organismi ja tekibki peavalu. Lahendus: Tarbi vähemalt kaks liitrit vett päevas — see aitab toksiine organismist tõesti kiiresti välja viia ja peavalud peaksid kaduma. Kui puhta vee joomine on raske, maitsesta seda sidruniviiluga või joo taimeteesid. Toksiine aitab väljutada ka kiudainerikka toidu, näiteks juur- ja aedviljade söömine. Vähendada tuleks kohvi, šokolaadi, piimatoodete, kuumtöödeldud teraviljasaaduste ja rasvase liha osakaalu menüüs. Suhkruvabale dieedile on soovitatav minna järk-järgult, suurendades tasapisi aeglaste süsivesikute hulka (kartul, täisteraviljad) ja süüa rohkem kiireid looduslikke süsivesikuid (puuvilju). Üleöö sellele dieedile minnes võib liiga järsku tekkiva hüpoglükeemia tagajärjel tulla peavalu. Toidulisanditena võid juurde võtta magneesiumit ja C-vitamiini. Probleem: väsimus Põhjus: Väsimus tekib samuti suurest toksiinide väljutamisest, mis nõuab kehalt palju lisaenergiat. Lahendus: Suurenda vedeliku tarbimist umbes kahe liitrini päevas ja väldi töödeldud toiduaineid. Anna kehale puhkust ja luba enesele näiteks massaaži, harrasta joogat või tegele mõne muu kerget füüsilist aktiivsust nõudva alaga. Toidulisanditest võid kasutada C-vitamiini ja puhastavaid ravimteesid. Probleem: kaalulangus Põhjus: Kaalulangus kaasneb toitumiskava muutmise järel umbes 80 protsendil inimestest. Tavaliselt on see väga kerge — kilo kahe nädal jooksul — ja oodatud, sest rasvkude hakkab kaduma. Vahel harva võib kaalulangus kesta pikemalt ja kilosid kaduda drastiliselt. Üldiselt peetakse kuni 100 kilogrammi kaaluvate inimeste puhul normaalseks kaalukaotuseks kaks-kolm kilo kuus. Kiirem kõhnumine toimub ka lihaste hävitamise arvelt, mis toob kaasa halva enesetunde ja üldise nõrkuse. Sellele võib järgneda stress. Paljud kaaluga kimpus olijad leevendavad stressi liigsöömisega ... Aga just nõnda tekibki nõiaring. Lahendus: Konsulteeri toitumisspetsialisti või arstiga, et suure kaalukao põhjus välja selgitada. Keha puhastamise etapp tuleb katkestada, dieeti rakendada kas või osaliselt ja otsida lahendusi kaalu stabiliseerimiseks. Liiga drastilise kaalulanguse vastu aitab ka mineraalide ja vitamiinide komplekside tarbimine. Probleem: kõhulahtisus Põhjus: Ühekülgne toitumine, ärritatud soole sündroom. Viimane häda tekib, kui harjumuspäratu toit ei imendu korralikult organismi, aga see võib olla põhjustatud ka kiudainevaesest toidust ning dieediga kaasnevast stressist. Lahendus: Joo vett (head teeb ka kummelitee), et organismis ei tekiks vedelikupuudust, ja söö soolestikku puhastavaid toiduaineid, näiteks jõhvikaid, idandeid, kiudainerikkaid köögi-, puu- ja juurvilju, küüslauku ning peterselli. Lühikest aega võib tarbida ka kõhtu kinnistavaid söetablette vms. Probleem: juuste väljalangemine Põhjus: See mure võib viidata mineraalide puudusele organismis, mis võib tekkida mineraalainetevaesest dieedist. Kui juuksekadu on jätkuvalt suur, tasub mõelda juuste spektraalanalüüsile, et välja selgitada, ega tegu ole mõne konkreetse toksiini väljutamisega juuste kaudu. Probleem: peapööritus, iiveldustunne Põhjus: Need on väga tihti esinevad keha puhastumisreaktsioonid. Lahendus: Tugevda keha väljutusorganeid ja tarbi piisavalt vedelikku. Väldi töödeldud toitu, sünteetilisi lisaaineid, näiteks naatriumglutamaati, liigselt töödeldud lihatooteid, maiustusi ja valmisküpsetisi ning pea piiri piimatoodete tarbimisega. Toit võiks koosneda võimalikult palju n-ö algtoiduainetest. Probleem: depressioon Põhjus: Juba vanarahvas ütles, et nälg teeb kurjaks. Eriti ebasobiva dieediga võib kaasneda pidev enesesund, endale meeldivate toitude keelamine, näljatunne, nõrkus ja halb enesetunne — see kõik soodustab stressi teket. Lahendus: Välista muud, dieeti mitte puutuvad psühholoogilised tegurid. Liigu palju värskes õhus, leia endale mõni hobi, näiteks tegele vaimsete tehnikatega nagu reiki, meditatsioon, ja korralda toitumine ümber vastavalt spetsialisti soovitustele. Madleen Simson rõhutab, et ükski dieet ei ole universaalne ja kui sisetunne ütleb järjekindlalt, et uued toitumisjuhised toovad pigem kahju kui kasu, tuleks lõpetada ja leida sobivamaid viise. Samuti tasuks nõu pidada toitumisspetsialistide ja arstidega.