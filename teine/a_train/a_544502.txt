www.naisteleht.ee	 Uue ala otsinguil Annely räägib, kuidas ta kandideeris päris mitmele personalitöö ametikohale, ent ei osutunud valituks. Valehäbi ta selle tõttu ei tunne, sest ilmselgelt on praegu «pakkumisel» väga palju häid spetsialiste. Sama lugu on Üllariga. Tööst kui sellisest polnud kummalgi tegelikult puudust — nii Annely kui Üllar on ühiskondlikult aktiivsed inimesed. Annely näiteks lõi kodukohas Kambjas pereklubi, tänu tema kirjutatud projektidele sai uhked ruumid kohalik noortekeskus ning Kambja ja Nõo lapsed uued mänguväljakud. Üllar kuulub EELK Põlva koguduse juhatusse. Aga selge see, et raha tuleb ka teenida. Jõudnud arusaamisele, et nüüd tuleb oma senistest spetsialiteetidest kaugemale mõelda ning uus tööalane väljund leida, mõlgutasid Zeigod algul mõtet kiirtoitlustuskoha avamisest. «Aga hamburgeriputka tehti enne meid juba ära,» muigab Annely. Ajaviiteks hakkas ta kotte õmblema — endale ja sõbrannadele. Kotte sellepärast, et tema õmblusoskus pärineb keskkooli käsitöötundidest ja kotid tundusid piisavalt lihtsad, et neist jõud üle käiks. Mõni kuu hiljem loobus üks nende tuttav Tartus oma õmblusäri pidamisest ning küsis Annelylt, ega see tahaks temalt tikkimis- ja õmblusmasinaid ära osta. Tahab küll, otsustas naine. Riigilt saadi 70 000 krooni ettevõtluse alustamise toetust ning augustis avasidki Zeigod Tartus kauplus-salongi, kuhu igal hommikul Kambjast tööle sõidetakse. Pani mehe tikkima Üllar sattus tikkimismasina taha tasapisi. Algul palus Annely mehel aeg-ajalt kontrollida, mis masin teeb — tal endal oli ju vaja õmmelda ka. «Ega ta väga vastu ei plõksinudki,» muheleb naine. Üllari asjaks sai mustrite arvutis valmisjoonistamine ning masintikkimine. Joonistamine võtab, muide, rohkem aega. Tikkimisegagi ei saa aparaat üksi hakkama — Üllari töö on niite vahetada ja kangast niidijuppidest puhastada. Kui palju aega ühe koti valmistamiseks kulub, sõltub sellest, kas tikand on arvutis olemas või tuleb joonistada ning kas koti lõige on juba kasutuses või tuleb alles konstrueerida. Päris uue mudeli peale võib kuluda terve päev. Annely tunnistab ausalt, et tema on õmblemises täielik amatöör. Sestap võeti salongi tööle professionaalne õmbleja ning Annely hooleks on nüüd põhiliselt (õmmelda aitab ta ikka ka!) müügitöö, reklaam ja uute kottide väljamõtlemine ehk peenema nimega tootearendus. Rahvuslike tikanditega kotikesi müüakse praegu ka mujal päris palju, aga allakirjutanu kogemusel on need enamasti lihtsalt sellised ... paunad. Annely ja Üllar õmblevad ikka korralikke kotte — voodri ja sisetaskutega. Kõige toredam on aga see, et iga klient saab neilt tellida täpselt sellise koti, nagu tahab. «Üks välismaalane sattus meil lausa vaimustusse ega suutnud uskuda, et selline asi on üldse võimalik – talle tehakse kott täpselt tema soovide järgi,» räägib Annely. Loomulikult on äris müügil ka valmiskotid, aga kui soovid natuke suuremat või väiksemat, teist värvi või teise mustriga, siis sa selle ka saad. «Või tuleb näiteks klient, kaasas peokingad, mille juurde ta pole sobivat kotti leidnud — mõtleme välja ja õmbleme,» lubab Annely. Peale kottide tehakse siin tegelikult kõiki õmblustöid, olgu see kleidi õmblemine või pükste lühemaks võtmine. Ning kui soovi, pannakse riidesse ka lemmikloom. Palka ei saa kumbki Kui senisest jutust jäi mulje, et Annelyl ja Üllaril läheb kõik maru roosiliselt, siis päris nii see siiski pole. Loomingulist tööd naudivad küll mõlemad, aga rahaliselt on seis selline, et töötasu saab nende firmas ainult kolmas töötaja, palgaline õmbleja. Käivet ja kasumit, mis võimaldaks Zeigodel endale palka maksta, noor ettevõte veel välja ei teeni. Kokkuhoiu mõttes süüakse nii mõnigi päev lõunaks ainult Annely küpsetatud leiba ja juuakse teed peale. «Me ei taha küll nendega võistelda, aga tõelisus on ju see, et peame võistlema odava Hiina ja Poola masstoodanguga,» ohkab Annely. Selge see, et väike õmblusäri ei saa pakkuda kaupa sellise hinnaga nagu suured kiirmoeketid või turuletid. Materjalides või kvaliteedis ei luba aga Annely perfektsionism järeleandmisi teha, seda enam et lõpuks on just kvaliteet see, mis kliendi individuaalsalongi meelitab. «Usun, et inimesed leiavad meid järjest rohkem üles ja meil hakkab järjest paremini minema,» vaatab naine positiivselt tulevikku. Ettevõtmist ta katki jätta ei kavatse ja tal on varuks veel üks hull plaan — millalgi tahaks Annely olla päris oma turismitalu perenaine. Eve Jaakson