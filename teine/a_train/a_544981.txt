www.advent.ee	 Kahel järjestikusel pühapäeval oli Viljandi koguduse kümnel lapsel-noorel võimalus kaasa lüüa vahvas kristlikus etenduses “Kingitus”. Evangeelse sisuga laulude ja sõnalise osaga etendust on juba mitmendat aastat Viljandis esitatud. Ürituse eestvõtjad olid Elu Sõna koguduse noored, kes vajasid hea sõnumi edasiviimiseks abiväge teiste kristlike koguduste hulgast, kus meie oma osa hea meelega andsime. Ettevalmistused etenduseks algasid detsembri alguses. Iga nädal tehti hoolega proove ja suur töövaev jõudis Ugala lavale jaanuari lõpus. Kokku anti 4 etendust, mida käis vaatamas üle 2000 2-14-aastase lapse, väiksemad olid kohal koos vanematega. Saal täitus lastest niivõrd, et ka vahekäigud olid rahvast täis ja kõigile ei jätkunud kohti. Sellegipoolest vaadati-kuulati sõnum ära. Etenduse sisu oli suunata inimesed mõtlema suurimale kingitusele, mis maailmale tehtud – Jeesus Kristusele. Seda tehti toredate laulude ja näitemängu abil. Pärast paaritunnist üritust sibasid kodu poole õnnelikud lapsed koos vanematega, sest peale hinnalise sõnumi kingiti igale kutsutule kingipakk, mis oli kokku pandud Ameerika ühingu “Samaarlase kukkur” poolt. Nüüd jääb veel loota Taevaisa abile, et Ta jagatud sõnumiseemne südametes idanema paneks. Meie Viljandi koguduse lapsed-noored olid pärast seda toredat üritust rõõmsad, kuna rikkamaks oli saadud uue hindamatu kogemuse võrra. Samas lisandus veelgi soovi ja hoogu kodulinnas sõnumit Jeesusest edasi viia, sest tööpõld on suur ja lai.