www.naisteleht.ee	 TEEMAD Minu mees on joodik... 2. November 2007 - 1:55 | naisteleht Kui sinu lähedane kipub üha rohkem pudelisse kiikama, ära hakka näägutama, vaid proovi teda aidata: F: Bulls Mu vennal on viimasel ajal pidevalt lõhnad juures. Ta ei joo küll palju korraga, aga see pole ju normaalne, et inimene peaaegu iga päev tipsutab? Haiguse silt alkoholismi küljes ei anna joomisele õigustust. Kuid tõsi on, et alkoholi kuritarvitamine ja üldse sõltuvushädad pole pelgalt «iseloomu viga» ja tahtejõu puudumine. Sõltuvusrisk jookseb geene pidi, ehkki esile toovad selle elusündmused ja stress. Joomise taga on sageli masendus või ärevus Sageli juuakse ennasthävitavas maneeris. Isegi kui tagajärjed on ilmsed, ei suuda inimene lõpetada. Kui ennast ei jaksata muuta, eitatakse olukorra tõsidust – nii saab jätkata tegevust, mis maandab pingeid, ehkki kahjulikult. Sõltuvus vahetab sageli ka vormi. Mõni läheb suitsetamiselt üle liigsöömisele, mõni alkoholilt hasartmängudele. See on eluaegne mure – pingemaandusviis, mis parematel aegadel jääb talveunne, kuid lõplikult ei kao kunagi. Kuidas lähedast aidata? Kõigepealt anna oma kallile inimesele aus peegeldus, kuidas sina end tunned. Räägi endast, mitte temast. «Sa pead selle joomise ära lõpetama!» mõjub kamandamisena ja ajab probleemi küüsis olija lihtsalt vihale. Kuid tal pole võimalik vaielda, kui ütled talle näiteks, et sa oled pettunud ja kurb. Samuti küsi tema enesetunde kohta: anna talle võimalus rääkida murest, tüdimusest ja pingest. Veel pane tähele, millega sa ise joomise püsimisele kaasa aitad. Mõtle, kas sa näiteks täidad tema kohustusi, mis tal joomise pärast täitmata jäävad? Kui jah, siis just seetõttu ei tunnegi ta joomise tagajärgi omal nahal. Ole enda vastu aus: kui ta abist keeldub, ei saa sa teda vägisi aidata. Otsi parem abi – kuidas olla sellega, mis su peres toimub? Pöördu nõustaja poole. Kui kaaslane oma probleemi teadvustab, aita tal joomist piirata. Siin oleneb palju alkoholi kättesaadavusest. Tee kapid varudest tühjaks, kolige ära baari kõrvalt korterist, vältige alkoholilembeseid seltskondi ja pidusid. Arutage, kuidas teisiti pingeid maandada? Küsige abi spetsiaalsetest asutustest. Ohule viitavad märgid Joomine on muutunud vajaduseks: ta joob tihti või avaldab tungi seda teha. Ta tarbib alkoholi tihti, ehkki kogused on väikesed ja jook lahja. Suur osa tema elust kulub alkoholi tarbimisele ja selle toimest toibumisele. Muu maailm ja muud tegemised huvitavad teda järjest vähem. Ta ei suuda joodavat alkoholikogust kontrollida ja/või joomisele ajalisi piire seada. Vahe äripäevade ja nädalalõppude vahel kipub kaduma, ta ei hooli enam sotsiaalsetest tavadest. Tal on vaja järjest rohkem juua, et hea olla oleks. Ta joob, hoolimata sellest, et kahjustavad tagajärjed on ilmsed või ta eitab tagajärgi.