www.naisteleht.ee	 Namiibia suurimas looduspargis Etoshas elavad kaelkirjakud ja sebrad koos paljude teiste Aafrika loomadega loomulikku elu. Keegi neid ei toida ega ravi, tasakaalu hoiab loodus ise. Inimene on pargis vaid vaatleja, ja sedagi auto aknast. Looduse puutumatuse tagab nõue sõita vaid mööda teid. Loomadele tunduvad autod olevat savanni osa ning nad ei pööra neile vähimatki tähelepanu. Kuid autost väljaspool muutuks inimene kiiresti maiuspalaks. Namiibia suur vaatamisväärsus ongi puutumatu, avar ja vahelduv loodus. Tohutud savannid, liivadüünid, kõrbed ja mäed – ning see kõik on peaaegu inimtühi. Namiibia on rahvastiku hõreduselt maailma tipus: seal elab 1,8 miljonit inimest, kuid riik on Eestist 20 korda suurem. Tõeliseks positiivseks üllatuseks on, et kogu see Aafrika loodusime on keset euroopalikku puhtust, turvalisust ja korras teid. Leela Lilleorg *** Namiibia köök on tugevasti mõjutatud Saksa köögist: liha, kartul, verivorst... Kes soovib, leiab Namiibiast ka musta leiba. Tüüpiline Namiibia roog on ühepajatoit, mida valmistatakse suures pajas igasugustest köögi- ja juurviljadest ning lihast. Ookeaniäärsetes linnades tasub kogu tähelepanu pöörata värskelt püütud hõrkudele mereandidele ja kaladele. Parim mõte Namiibias seigeldes on aga maitsta jahimeeste kütitud kohalikke sarvelisi või muid neljajalgseid. Jook: Kohalik õlu ja vein Namiibialased hindavad oma õlut kõrgelt. Ja kohalik Tafel maitseb tõesti hästi. Veini Namiibias kuiva kliima tõttu ei toodeta, kuid naaberriigi Lõuna-Aafrika Vabariigi lahkel kaasabil on veinivalik kirju. Raamat: Muljeid autoreisist Namiibiasse Uskumatu, aga Namiibiasse saab sõita ka autoga. Selle triki tegi sel suvel üksi ära Paide mees Ahto Tanner. Tema ehedaid muljeid ja pilte Namiibiast ning pikast teest sinna leiate veebist www.rebaseonu.net/go/aafrika. Hea tuju on kindlustatud! Paberkaante vahele pole Namiibiast rääkivat eestikeelset kirjandust paraku peaaegu et jõudnudki. Kuidas kohale saab? Lihtsaim ja soodsaim võimalus on lennata kas Frankfurti või Londonisse ning seal istuda õhtul väljuva Air Namibia suure Airbusi peale. Lennuhind alates Tallinnast algab 13 600 kroonist. Et hotellivalik on Namiibias lai ja mõistlik oleks seal seiklemiseks rentida auto, võiks enne reisi nõu pidada mõne reisibüroo konsultandiga. Namiibiasse korraldatakse ka rühmareise, nende kohta tasub infot küsida Go Travelist (hind alates 44 000 kroonist) või Domina Travelist (hind alates 46 990 kroonist).