www.naisteleht.ee	 Uudis oli ootamatu nii tulevastele vanematele kui arstidele, sest tänapäeval avastatakse sellised arenguhäired üldjuhul tunduvalt varasemas raseduse etapis. Esmasest šokist toibununa hakkas Viivika, Marko saatjaks kaasas, iga nädal ultrahelis käima, et teada, kas laps on ikka elus. Salamisi loodeti, et ehk ei avaldu karm diagnoos, mis eluks ajaks halvatuna ratastooli jätab, tegelikkuses nii tõsiselt. Paraku purunesid need lootused kohe pärast keisrilõiget – poiss, kes sai nimeks Rannar (8), viidi sünnitusmajast otse lastehaiglasse operatsioonilauale. Rasked operatsioonid Lõikus, millega poisi olukorda parandada püüti, kestis kuus tundi. Marko nägi poega juba samal päeval, Viivika kohtus lapsega kolm päeva hiljem. «Nii kui teda nägin, tundsin, et kõigele vaatamata on ta minu laps ja ma armastan teda väga!» Väikesele Rannarile tehti esimesel eluaastal kokku kümme väiksemat ja suuremat operatsiooni. See oli noorele perele väga raske aeg. Marko kiirustas igal õhtul pärast tööd naise ja lapse juurde haiglasse, nädalavahetustel oli nende kõrval hommikust õhtuni. «Meid aitas see, et hoidsime kokku,» lausub Viivika. Nagu poja murest veel oleks vähe, hakkasid Viivikat haiglasoleku ajal vaevama tugevad peavalud. Ta ise arvas, et küllap on need suurest stressist, kuid uuring tuvastas tal ülikõrge vererõhu ja seejärel tehtud biopsia näitas, et naise neerud on lakanud töötamast. «Esimese asjana mõtlesin, et mis mu lapsest nüüd saab,» ohkab Viivika. Naisel diagnoositi luupus (üks immuunpuudulikkuse vorm – toim), mistõttu ta ei saanud vahepeal rääkida, ei näinud meetrist kaugemale ja oksendas palju. «Miks see haigus just siis välja lõi, ei olegi mind huvitanud. Püüdsin vaid oma poja pärast vastu pidada. Elutahe oli nii suur!» Viivika õnneks leiti talle kiiresti doonorneer ja perekond pääses pärast pikki haiglas veedetud kuid koju. Viimaks oli parem nii emal kui pojal. Iga päev on kingitus Kevadel lõpetas tragi Rannar esimese klassi, kiituskirjaga muuseas, ja käib nüüd teises. Ta on jutukas ja väga sõbralik noormees. Kui poleks ratastooli, ei eristaks teda eakaaslastest miski. Ema on pojas märganud suisa erilisi organisaatorivõimeid: Rannar on seltskonna hing, kes haarab nii lapsed kui ka täiskasvanud alati aktiivsesse tegevusse. Viivika on kodune ja püüab poega kooliasjades igati aidata. Eriliselt vajab harjutamist poja käeline tegevus. «Selline asi nagu raamatute-vihikute väljavõtmine koolikotist, mis teistele lastele pole midagi, on Rannari jaoks raske katsumus,» jääb ema hetkeks nukraks. «On päevi, kus me kumbki ei jõua füüsiliselt mitte midagi teha. Mind vaevavad tohutud peavalud ja väsimus, Rannaril ägenevad aasta tagasi tekkinud langetõvehood.» Kui emal või pojal on tarvis haiglasse minna või vajavad nad lihtsalt tuge, on uskumatult tubli pereisa Marko kohe töölt kodus ja ühekoos keskendutakse ainult tervenemisele. «Aga ükskõik kui raske on, seda rohkem me hindame iga hetke, mis me koos veedame,» lausuvad Marko ja Viivika kui ühest suust. Marko lisab, et suurema osa ajast unustavad nad õnneks ära, et Viivika on haige ja laps ratastoolis. Kui elu on sellise raja seadnud, siis tuleb mööda seda kõndida ja võtta iga koos veedetud päeva kingitusena, usuvad nad. Epp Reinmets Mis on seljaajusong? Seljaajusonga korral on lõhestunud lülisambast välja sopistunud seljaaju. Selline loote väärareng kujuneb raseduse esimese 28 päeva jooksul, kui närvisüsteemi ja luustiku algete areng ei kulge normaalselt. Enamasti kaasnevad seljaaju väärarenguga mitmesugused halvatusnähud, sest närviimpulsid ei liigu normaalselt. Miks seljaajusong tekib? Viimaste uuringute alusel arvatakse, et seljaajusonga tekkepõhjuseks on foolhappe vaegus loote kujunemise esimesel kuul. Sama aine puudust peetakse ka üheks põhjuseks, miks sünnivad näiteks suulaelõhega ja väikese sünnikaaluga lapsed ning toimuvad nurisünnid. Kuidas ennetada? Meie igapäevases toidus on foolhapet vähe, seepärast tehakse paljudes riikides närvisüsteemi väärarengu (sealhulgas ajusonga ja ka näiteks vesipea) ennetamiseks kõigile last soovivatele ja ootavatele naistele foolhappe profülaktikat. Maailma tervishoiuorganisatsioon soovitab võtta kõigil fertiilses eas naistel 400 mikrogrammi foolhapet päevas. See on saadaval apteegis käsimüügiravimina. Söögisedelisse on soovitatav lisada järgmised foolhapperikkad toiduained: punane paprika, toores peet, hiina kapsas, herned ja mais, pärm, kuivatatud oad, nisukliid, nisuidud, veisemaks, munakollane. Tänu ennetustööle on täheldatud antud väärarengu esinemissageduse märgatavat langust. Kahjuks ei räägita Eestis foolhappe vajalikkusest veel piisavalt palju. Allikad: Perearst Sirje Reinmets ja www.kelluke.ee