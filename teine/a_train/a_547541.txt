www.naisteleht.ee	 Toit: Kartul kastmega El Hierrol on kartul umbes sama populaarne kui Eestis, selles suhtes tunnete end seal kohe väga koduselt. Rahvas tegelebki peamiselt kartuli- ja tomatikasvatusega (meie põllulappidest erinevalt kasvab seal ka suurtes kogustes banaane). Kartulid keedetakse koorega ja maitsestatakse meresoolaga, enne söömist ei viitsi neid keegi koorida. Erinevus on vaid see, et hakkliha- või vorstikastme asemel pakutakse kartulite kõrvale külmi vürtsiseid kastmeid (mojos). Jook: «Koduvein» veinitalgutelt Kes El Hierro elanikest kartulit ja tomatit ei kasvata, kasvatab viinamarja. Saaki koristatakse oktoobris ja veini tehakse külades tihti talgute korras – viinamarjad tuuakse autodega kohale, valatakse suurtesse pressidesse, mis maja õuel, ja kui press saab täis, algab ühissöömine-joomine. Paljudes restoranides serveeritakse savikannudes neidsamu, suurtesse klaaspudelitesse villitud koduveine. Blogi: Teejuht ökoturismi fännidele Lonely Planeti reisiraamatute sarja üks autoreid Sarah Andrews seikles jaanuaris El Hierrol ning tema blogi, kus ta sellest reisist kirjutab, tasub lugeda isegi siis, kui te sellele väikesaarele kunagi minna ei kavatse. Aadress: www.lonelyplanet.com/blogs/travel_blog/2007/01/el-hierro-eco-friendly-island.html Kuidas kohale saab? Eestlastel on kõige lihtsam teha kõrvalepõige pisikesele El Hierrole Tallinnast tšarterlennuga mõnele suuremale Kanaari saarele sõites. Saarte vahel saab üsna lihtsalt liikuda laevaga, lennuühendus on samuti olemas, ent see on märksa kallim (www.bentain.com ja www.fredolsen.es). Kohalikud infopunktid annavad piisavalt teavet, et omal käel El Hierrot avastada. Vaja on korralikku kaarti ja rendiautot (umbes 19–25 eurot päev). El Hierrole pole mõtet minna üheks päevaks. Saarel on umbes 800 hotellikohta, peamiselt väikesed perehotellid või pansionid, leidub ka kämpinguid. Hinnad algavad 30 eurost. Omaette vaatamisväärsus on pisike hotell Las Puntas, mis asub looduslikul kaljusel muulil. Maja on ehitatud vulkaanilistest kividest 1884. aastal ja seal on vaid neli tuba, baar ja restoran. Päevitada saab muulil ja ujuda kaljusesse kaldasse ehitatud basseinis. Kui talvel ringi sõidate, siis öömaja broneerida pole vaja, põnevam ongi peatuda seal, kuhu rattad teid viinud on. Igaks juhuks aga võtke taskusõnastik kaasa, sest, nagu viisakalt öeldakse: kohalikud ei räägi meelsasti võõraid keeli.