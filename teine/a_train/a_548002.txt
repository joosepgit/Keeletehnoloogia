www.naisteleht.ee	 Semidor manitseb, et jahu peab lisama sõelutuna. Esiteks välistab see klompide tekke, teiseks on jahu siis kohev ja see aitab koogi kerkimisele ahjus kaasa. Ühe nipi avaldab ta veel: biskviidi küpsemise ajal võib ahju piiluda, kuid pärast ei tohi ust pauguga kinni lüüa, sest see põrutab vormi ja mõjub koogi kerkimisele halvasti. Kes oleks osanud sellele tähelepanu pöörata?! Ehkki biskviiditegu on lihtne, pole paljudel perenaistel aega sellega ise mässata. «Ja vahel tuleb ju mõte torti teha viimasel minutil. Siis ongi hea, et poes on valida erinevaid biskviite. Saab kiires olukorras leida endale meelepärase.» Triin Raestik Eelista eestimaist! See on parem! Reval Kondiiter Hind: 29.90 Hinnang: Suurepärane! Mitte liiga magus, aga maitsekas. Põhi on lõigatud kolmeks kihiks ja need pole üksteise külge kleepunud. Kihtide niisutamisel ei pea koonerdama (liialdada muidugi ka ei tasu!), sest põhi imab kõik mahlad-kreemid väga hästi sisse. Hagari tordipõhi Hind: 31.90 Hinnang: Neutraalse maitsega. Kihtide vahele võib julgelt magusat moosi määrida või kreemi valmistades suhkrukotti tühjendada. Põhi on kenasti kolmeks kihiks lõigatud, nii et noaga mässamise vaev jääb ära. Ka kihtide niisutamisel ei pea liialt ettevaatlik olema. Pere tordipõhi Hind: 29.90 Hinnang: On nii pruun, et sai ostetud kakaobiskviidi pähe, aga tegelikult on see hele! Punktiarvu kahandab seegi, et ühes tükis biskviiti on keeruline kihtideks lõigata: pooleks lõigatuna on kihid paksuvõitu, kolmeks nüsides kipub lagunema. Aga maitse on hea. Sahne Paradies Hind: 25.50 Hinnang: Ülimagus kolmeks kihiks lõigatud tordipõhi. Kreemi tehes saab suhkru pealt igatahes kõvasti kokku hoida. NB! Kui niisutamisel hoogu minna, siis on tordi ühes tükis kättesaamine vaagnalt hiljem täiesti võimatu missioon. KuchenMeister Wiener Boden Hind: 36.50 Hinnang: Niisutamisel tuleb olla tagasihoidlik, sest vedelik valgub õhulistest kihtidest läbi ja pärast ei saa torti vaagnalt tõstagi: põhi laguneb täiesti ära. Biskviit on magus, nii et kreemiteol hoidke suhkruga kokku. Kovisi tordipõhi Hind: 29.90 Hinnang: Maitse on magus, seega jälle: hoidke kreemis suhkruga kokku. Punktide arvu kisub veelgi alla see, et ehkki põhi on kolmeks kihiks lõigatud, on need omavahel kõvasti kinni. Tükk aega peab mässama, enne kui põhja kolmeks saab. Superbiskviidi saladus on munades! Janno Semidor avaldab superbiskviidi saladuse – see peitub munade suhkruga vahustamises. Kui see õnnestub hästi, kerkib biskviit kenasti ka küpsetuspulbrita. Parima tulemuse, ütleb kokk, saab siis, kui vahustada eraldi munakollane poole suhkruga ja munavalge teise poole suhkruga ning need seejärel õrnalt kokku segada. «Eraldi vahustades peaksid nii munakollane kui -valge olema külmad. Kui aga vahustada munakollane ja -valge koos, tasuks mune vastupidi eelnevalt soojendada. Seda miskipärast ei tehta,» ütleb ta. «Lihtsaim on panna munad sooja, 40–50kraadisesse vette ja seda siis iga viie minuti järel poole tunni jooksul vahetada. Seejärel munad kuivatada, lüüa vahustajasse, lisada suhkur ja kiiresti vahustada, kuni mass kerkib kolmekordseks ja enam ei tõuse suuri õhumulle.» Biskviit: ise tehtud, hästi tehtud 1 muna 1 spl suhkrut 1 spl jahu NB! Kui tahad poole suuremat kogust, võta kõiki koostisaineid lihtsalt kaks, kui veel rohkem, siis kolm jne. Vahusta munad – õpetust loe ülevalt! Sõelu nisujahu läbi («Vaata, et jahu ei oleks lusikas kuhjaga, muidu jääb biskviit kõva ja kerkib vähe.») ja lisa sellesse soovi korral küpsetuspulbrit: kui juhtub, et munad ei ole mingil põhjusel korralikult vahustatud, päästab see olukorra. Paras kogus küpsetuspulbrit on ¼ tl 3 spl jahu kohta. Soovi korral lisa ka vanillsuhkrut või kakaod. Sõelu needki jahu hulka. Sega tainas kiiresti läbi. Ära unusta end segama! Vala tainas koogivormi ja küpseta 180 kraadi juures 30–40 minutit.