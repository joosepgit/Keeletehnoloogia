www.bioneer.ee	 Linnapuhastusteenistuse juhataja Madis Tammeorg sõnas, et praeguseks hetkeks on linlastele koristamiseks välja vaadatud juba üle kuuekümne krundi. „Loodetavasti taandub ka Emajõgi mai alguseks nii palju, et inimesed pääseksid hetkel veel vee all olevate kruntide ligi, sest paljud puhastatavad alad asuvad just jõe läheduses,“ märkis Tammeorg. „Igal juhul ei pea usinad talgulised muretsema, et midagi koristada pole. Sellist probleemi küll ei teki.“ Kahenädalast heakorrakampaaniat korraldab Tartu juba 13. aastat ning tavapäraselt kindlustab linn talgulistele töövahendid ja kehakinnituse. Usinamatele talgulistele on ette nähtud ka auhinnad. Möödunud aastal osales talgutel ligi tuhat inimest, kokku korjati 500 kuupmeetrit prügi ning heakorrastati 55 krunti üle Tartu linna. Mida linnaelanik saab teha? Talgutele registreeruda ja koristamiseks sobiva koha saab valida, helistades Madis Tammeorule telefonidel 736 1267 või 503 7215 või saates e-kirja aadressile madis.tammeorg@raad.tartu.ee . Tartu keskkonnajaamadesse (Jalaka 60b ja Jaama 72c) saavad elanikud tasuta anda vanapaberit, metalli, pakendeid, elektroonikaromusid, suuremõõtmelisi esemeid ja ohtlikke jäätmeid. Sõiduautode rehve saavad elanikud tasuta anda Jaama 72c (kuni 8 rehvi).