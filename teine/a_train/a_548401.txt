www.naisteleht.ee	 Selles filmis on kõvasti potentsiaali, mistõttu jääb müstikaks, kuidas suutsid niisugused kogenud komöödiamehed nagu Vince Vaughn ja Jon Favreau selle kõik maha mängida. Aga kuidagimoodi on nad seda suutnud ja seetõttu on need kaks tundi kinos kaunis raskesti talutavad. Ühesõnaga, lugu on järgmine. Neli paari — üks enam-vähem normaalne, teine äsjakohtunud, kolmas üksteisele aina sarvi tegev ja neljas lapseteo kohustuses teineteisest võõrdunud — sõidavad puhkama romantilisele paradiisisaarele, aga seal ootab neid ees ohtralt suhteteraapiat üsna ebanormaalselt psühhiaatrilt. Jah, ei pääse sellest ka paarike, kes kohtus vaid paar nädalat tagasi! Kujutage ette, kui tohutult pakub selline süžee võimalusi nalja teha, see toob ju paljud puändid suisa kandikul kätte. Paraku on naljad etteaimatavad ja tegelased üheülbalised — sa tead, et selle koha peal peaksid suunurgad tõusma, aga taguots vajub aina sügavamale pehmesse kinotooli ja sa ei igatse midagi muud kui pimedast saalist minema saada ... isegi kui väljas sajab lörtsi krae vahele.