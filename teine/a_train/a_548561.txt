www.advent.ee	 11 – 13 juuni toimusid Soomes, Tamperes, Seitsmenda Päeva Adventistide Koguduse suvepäevad (Adventikirkon kesäjuhlat), millest võttis osa ka Tallinna adventkirikus tegutsev kammerkoor Ootus. Ootuse 16 liikmeline lauljaskond, koos klaveril koori saatva Rakvere koguduse pastori Rein Kalmusega, jõudis Tamperesse reede õhtul, andes kohalikus Tampere Pyyniki spordihallis samal õhtul kell pool 8 väga positiivset vastukaja saanud kontserdi. Veel esines Ootus ka pühapäeva hommikul läbi viidud raadiokoosolekul, mis läks otse eetrisse Soome Yleisradios. Suvepäevade kandvaks mõtteks oli moto Jeesuse risti pärast”, mille sisu väljendus ka kogu ürituse tarvis kirjutatud samanimelises motolaulus. Laupäeva hommikusel kella 11-sel perejumalateenistusel toodi ka näide Jumala armu suurusest, mille võrdkujuks sai Jeesuse arm ja armastus Peetruse vastu, kuigi viimane oli Teda kolm korda salanud. Samal jumalateenistusel jagati ka ligi 1000-dele kuulajale ja üritusest osavõtjale väikesed puust ristid, mis sümboliseerivad head sõnumit Jeesusest Kristusest, kes suri iga inimese eest. Kogu ürituse tippsündmuseks võib pidada laupäeva õhtul kell 7 rahvast (eriti eestlasi) vaimustanud Soomlaste missat” (Suomalainen messu), mille kandsid ette Tampere kristliku kooli 5-nda ja 6-nda klassi õpilased. Taaskord rõhutati läbi muusika ja lavalise liikumise Kristuse risti tähtsust. Huvitavalt oli sellesse põimitud Soome ajalugu ja folkloor. Tõsteti ausse Soome riigi lipp, millel lehvimas risti kujutis, kui armu ja lunastuse sümbol. Nädalavahetuse suvepäevade sisse mahtus veel palju üritusi, mis keskendusid erinevatele vanuserühmadele ja sihtgruppidele. Kammerkoor Ootuse viimaseks positiivseks kogemuseks Soomemaal jäi lahkumiseelne esinemine Vammala vanas renoveeritud Püha Olavi Kirikus, mis asub umbes 50 km kaugusel Tamperest.