www.naisteleht.ee	 TEEMAD Charlene hakkas jälle laulma 1. Detsember 2006 - 4:09 | anonüümne Praegu peremuusikaliga "Pipi" seotud Charlene jätkab peagi sooloartistina.: Foto: Denis Georgievskij. Charlene Rennit, kes sai lauljana tuntuks Eurovisiooni eelvoorus, oli paaril viimasel aastal ajakirjanik Just!-is ja saatejuht «Halloo TVs». Nüüd on neiu tagasi esimese armastuse, laulmise juures. «Alles nüüd tunnen, et olen valmis alustama lauljakarjääri, » tõdeb Charlene (19). «16aastaselt olin selle jaoks liiga noor ja silmnähtavalt kogenematu, mu muusikaline taust oli rohkem klassikaline ning popmuusika laulmisest ma suurt midagi ei teadnud – karjusin kõvasti ja valesti!» muigab Charlene, kui meenutab oma etteastet eurolaulukonkursil. Sellest sügisest on ta jõud taasühendanud vanade tuttavatega tiimist Paulus- Laisaar-Kotkas: «Nad on just need produtsendid, kellega ma kõige rohkem koostööd tahan teha.» Nii palju kui muusikali «Pipi» kõrvalt aega jääb, käib stuudiotöö, kuid sel teemal on lauluneiu tagasihoidlik. «Pole mõtet enne rääkida, kui midagi käegakatsutavat on valmis.» Tütarlastebändi liikmelisusele eelistab Charlene sooloartisti staatust. «Olen selleks piisavalt egoistlik – ei taha seista laval ja oodata, et keegi teine minu eest salmi laulaks,» põhjendab ta naerdes. Popiks sobiv välimus Vaevalt tema stiilis suuri muutusi tuleb: Charlene peab enda maitset peaaegu väljakujunenuks. «Eks ma olen ju välimuselt pigem tüüpiline popp kui rokk. Blond, pikkade jalgadega jne.» 176 cm pikk ja 52 kilo kaaluv Charlene enda sõnul oma välimusega eriti vaeva ei näe. «Jõusaalis käimist olen üritanud kahel korral. Esimene kord läksin emaga kaasa, asi lõppes sellega, et viis minutit pärast trenažööril jooksmist olin selili maas ja nakatasin naeruga terve saali nii, et keegi ei saanud midagi tehtud,» meenutab Charlene. Teine üritus oli eelmisel kevadel. «Ostsime sõbrannaga kuukaardi, et saada suveks vormi. Üks kord käisime trennis, teine kord solaariumis ja sinna see jäigi.» Elamine kesklinnas, väikeste vahemaade läbimine jalgsi ja «Pipi» tantsuproovidest saadav koormus – sellest täiesti piisab, et OK välja näha. See-eest oma pikkade blondide juustega võib Charlene mässata tunde. «Inimene peab end oma kehas hästi tundma! Kui tunnen, et vajan spaad, maniküüri või massaaži, tuleb seda endale lubada.» Ka heast toidust ei ütle ta ära: «Söön peaaegu kõike. Sel suvel Itaalias õppisin ka kala sööma, enne ei võtnud seda suu sissegi, aga seal õhtustasime kalarestoranides päris tihti, proovisin ja nüüd söön ka mereande. Ja suur magusasõber olen!» Meeldivad muusikalid Charlene teeb kaasa praegu lavastamisjärgus koguperemuusikalis «Pipi». Osa ei ole küll suur, aga neiule muusikalid meeldivad. «See sobib ka minu klassikalisema taustaga – olen ju ETV tütarlastekooris laulnud ligi 14 aastat ja teinud kaasa «Helisevas muusikas».» Charlene’i sõnul aitas koorikogemus tal ka varakult iseseisvaks saada. «Reisisime palju, seega silmaring on lai ja kogemusi kõiksuguste olukordade tarbeks rohkem kui küll.» Praegu elab ta üksi ja eelistab aega veeta sõprade ringis. «Olen oma möllamised vist ära möllanud – tihti enam välja pidutsema ei tõmba.»