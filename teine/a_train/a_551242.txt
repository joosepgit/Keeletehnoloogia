arvamus.postimees.ee	 Maarja Lõhmus ja Ragne Kõuts: ajakirjandus kui Eesti avalikkus Kuidas ajakirjandus saaks Eesti edasipüüdlikkust toetada, kirjutavad Tartu Ülikooli ajakirjandusõppejõud Maarja Lõhmus ja Ragne Kõuts. REKLAAM Eesti ajakirjandus on see koht, kus me iga päev kokku saame, loeme, mõtleme ja arutame sõpradega. Lood ja mõtted, mis ajakirjanduses esil on, on osa Eesti avalikkusest, me igapäevakeskkond. Kuidas on kujunenud Eesti avalikkus? Milline on ja on olnud Eesti avalikkus? Eesti avalik väli on eesti kultuuri keskkond, mis kujunes, kui eesti soost talumehed ja õpetatud mehed 19. sajandi teisel poolel hakkasid looma muusikaseltse ja korraldama laulupidu, korraldama eestikeelset kõrgemat kooli, koguma lugusid ja vanavara Hurda eestvõttel ja asutama eesti ajalehti. Ajalehtede toimetajad, Jannsen ja Jakobson, olid arengute suhtes eri meelt ja ka ajalehtede sisu – Jannseni Eesti Postimehe ja Jakobsoni Sakala sisu – oli erinev, mistõttu avalikku ruumi tuli rohkesti arutamist leheveergudel ja sealt edasi juba külades ja peredes. Arutamine ajakirjanduses oli osa sellest, mis elu edendas, nagu tavatseti öelda. Nüüd, kui möödub 190 aastat Johann Voldemar Jannseni sünnist, võime öelda, et Eesti vanemad ajalehed on rahvusraamatukogul kenasti ka digiteeritud (digiteeritud eesti ajalehed nlib.dea.ee), ka moodsal internetirahval on need klikikaugusel töölaual uurida. Eesti avalikkus on pooleteise sajandi jooksul üle elanud paremaid ja halvemaid aegu, praegu on ajalehtede institutsioon ka Eesti avalikkuse arendaja. Igapäevane ajakirjandus toob meile erinevaid teemasid, nende kaudu ka tegelasi, ameteid, ideesid, väärtusi jm maailma ellu puutuvat. Milline on Eesti ajakirjandus? Teame, et 60 aastat tagasi, 1940ndatel–1950ndatel ei olnud ajakirjandus vaba, vaid see oli Moskva totalitaarsüsteemi propagandamasina osa. Ent 1950ndate lõpus hakkab tulema vabamaid tuuli eelkõige tõlketekstide ja teisalt uute, tehnoloogia ja innovatsiooni arengu teemadega. 1950. aastaid iseloomustab ajakirjandustekstide üldine politiseeritus ja suur emotsionaalsus. Jagunemine õigete-valede, heade-halbade inimeste vahel oli väga järsk, tihti kasutatakse ajakirjandust repressiooni vahendina inimese vastu; sovetipoliitikale valed mõtted ja teod on ajakirjandusrünnakute all. Ajakirjandusest kujundati pseudoavalikkus. 1960. aastaid iseloomustab uute teemade ja autorite tulek ajakirjandusse, välismaailma-huvi ja tekstiline avatus, vaimne ärksus. Anonüümtekstide hulk väheneb, ajakirjanduses saavad sõna eksperdid, sh ka välisautorid. 1970. aastad Eesti ajakirjanduses on olnud depressiooni ja pseudoavalikkuse periood, ometi on sel ajal toimunud pööre sisemiste teemade ja stiilide arengu poole. Siiski jäävad 1960ndate praktikates tavaks ekspertide esinemised ja välisallikate kasutamine. 1980. aastate algus on olnud ajakirjanduses eriliselt poliitiliselt survestatud, ent ajakirjandustekstides siiski juba stiililise sära ja mitmekülgsuse aeg; 1980ndate II pool aga tähendab Eesti ajakirjanduse avanemist. 1980ndaid iseloomustab Eesti ajakirjanduse vabanemine, mis on kui vabanemine paisutõkke tagant – ajakirjandusse ilmub uusi autoreid ja tegelasi, lõpeb ajakirjandusse pääsematuse, sisepaguluse olukord. Ajakirjandustekstide fookusesse tõstetakse inimene. Olulisteks teemadeks on inimeste kogemused, mälu, aga ka ajalugu ja põlvkonnad, Eesti looduskeskkond ja keskkond üldisemalt – sh mälukeskkond ja avatus maailmale. Ajakirjandust iseloomustab kõrge refleksiivsus.Kirjutavad-kõnelevad erialade asjatundjad. 1990ndate Eesti ajakirjandust iseloomustab pöördumine poliitika ja majanduse teemade juurde sisuliselt. Need on olnud valdkonnad, mis sovetiperioodil olid survestatud ning ajakirjandusest sisuliselt puudusid. Ajakirjanduses kujuneb Eesti avalik poliitiline sfäär. Domineerivad poliitikute ja ametnike arvamused, kodaniku hääl on alla surutud. Domineerivad struktuurimuutuste teemad ning inimese, kultuuri- ja sotsiaalsfääri teemad on kadunud tagaplaanile. Käsitlused ongi süsteemi- ja struktuurikesksed. 2000ndate aastate Eesti ajakirjandus on jätkuvalt süsteemikeskne, näeme küll inimese tagasitulekut ajakirjandusse, ent inimene pole väärtustatud. Ajakirjandustekste iseloomustab taas suur emotsionaalsus ja politiseeritus, sarnasusi on 1950ndate aastate tekstidega. Erinevused väljaannete vahel on kasvanud, kasutatakse rohkem eri valdkondade eksperte, aga ka ajakirjanikud ja poliitikud esinevad ekspertide rollis, ekspertide asemel. Mis on iseloomulik Eesti ajakirjanduse suurele pildile? Esiteks, Eesti ajakirjandust iseloomustab edasipüüdlikkuse kultus, pidev uuele ja uuenemisele suunatus. See on iseloomulik nii pärisavalikkuse kui pseudoavalikkuse perioodidel. Eesti kultuuri ja avalikkuse mantraks on edasipüüdlik edenemine. Kuulda oleks kui marsisammu ja kaasakutsumist... kuhu? Teiseks, Eesti ajakirjanduses jääb silma eksperdipõud. Ekspertide põud on valitsenud eelnenud kümnenditel ja sovetiajal olid paljud ekspertiisid tabud. Praeguseni on ekspertide ringid ühekülgsed, napib arutelu, harva kasutatakse ekspertiisimaterjalina akadeemilisi uuringuid. Kolmandaks, avalikkuses kohtuvad omavahel poliitika ja ekspertiis; neid rolle ei tohiks segi ajada ega üht teisega asendada. Avalikkus on erinevate ekspertiiside kohtumispaik. Neljandaks, avalikkuses on avalik arutelu olulistel teemadel nõrk, avalikkusesse tulek ei ole oodatud ega soositud. Toimiva avalikkuse mahasurujad on ka vihakõne foon ja sageli ka juba esil olevad arvamusliidrid, kelle rahu arutelud segavad, keda uute ideede oma liistude juurest avalikkusesse tulek häirib. Eks ole veidi ohtlik suund? Kokkuvõtteks näeme, et Eestis käib hoogne uue poole suundumine, ilma ekspertide ja avaliku aruteluta. Eesti ajakirjanduse loomupärast edasipüüdlikkust saaks toetada suurem avatus ja ratsionaalse analüütilise keskustelu toimumine avalikkuses, pseudoavalikkuse vähendamine. Ehk võiks ajakirjandus toimida nagu vanasõna: üheksa korda aruta ja üks kord lõika. Eestile iseloomulik suur edasipüüdlikkus, avatus uuele ja edenemisele on ressurss, mida ühiskond saaks väärtustada ja paremini toimima panna.