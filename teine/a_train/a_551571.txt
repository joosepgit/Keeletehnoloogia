www.bioneer.ee	 Oletagem, et tavaline pereema läheb toidupoodi. Ta ostab igapäevast sööki - leiba, saia, kilo kartulit, tüki liha ja kaks pakki piima. Ei midagi erilist ju. Aga neid ostusid ühendab üks ühine tegur – kilekotid. Leib ja sai juba on pakendatud. Liha satub kilekotti lihaletis. Kartulivaliku pakendab pereema. Piim jõuab plastikkotti kassas. Ja kui endal kotti kaasas ei ole, siis tuleb ka toidu transportimiseks kilekott soetada. Kuus kilekotti ja ainult pooleldi täis korv – see ongi tarbimisühiskonna igapäev. Me peaksime oma sünnikoha üle tegelikult õnnelikud olema. Meil eestlastel on mingigi elementaarne prügikoristamise harjumus (või äkki peaks ütlema võimalus) ja meid on siin Eestimaa pinnal üsna vähe. Seega, meie tänavapildis kilekotid veel ei domineeri, sest heakorratöötajaid on enam-vähem piisavalt. Kuid heakord ei ole ainus, miks kilekottidega ei maksaks liialdada. On palju tähtsamaid põhjuseid, millele 1970ndatel, kui kilekotid masstarbimisse tulid, veel mõelda ei osatud. Olgem ausad, kilekotte on mugav kasutada ja nad on odavad. Just seetõttu igal aastal 500 miljardit kuni triljon kilekotti laiali jaotataksegi. Ümbertöötlusesse jõuab kahjuks alla 3% kõikidest plastikkottidest. Enamus kilekotte suundub pärast esimest kasutamist prügimäele, kus need kõdunevad isegi kuni 1000 aastat. Lagunemisprotsess ise pole ka ohutu, sest kotist erituvad pinnasesse mitmed mürgised ained. Kahjuks ei jõua kilepraht alati prügimäele. Liigagi sageli satub see näiteks veekogudesse, kus see saab saatuslikuks veekogu elustikule. Ookeanides on kilest ja muust plastiksodist saanud sedavõrd suur probleem, et räägitakse juba ujuvatest hiigelsuurtest prügisaartest. See plastik mitte ainult ei uju vees, vaid on jõudnud oma ringluses ka elusloodusesse. Plastiku suurim probleem ongi tõsiasi, et ta ei kõdune. Vees laguneb plastik imeväikesteks tükikesteks, kuid polümeerstruktuurid püsivad tükikestel endiselt alles. Plastitükikesed suudavad endasse imeda ka merre heidetud mürgiseid kemikaale. Mereelukad söövad neid väikeseid kilekübemeid. Läbi mereandide jõuab ookeaniprügi koos oma mürkidega tagasi inimeste toidulauale. Metsa alla jäänud kilesodi ohustab metsaloomi ja –linde, kes võivad kilesse näiteks takerduda või seda süüa. Isegi loomade seedesüsteemi läbinud kilekotid ei ole ohutud, sest nad eritavad endiselt pinnasesse mürgiseid kemikaale. Toidu järgi lõhnavate kilekottide söömise eest ei ole kaitstud ka koduloomad.