www.naisteleht.ee	 Sirje Saaremägi (36) ütleb, et tänaval tema poole kõõritajad ja näpuga näitajad on täiesti tavaline nähtus, sest oma 173sentimeetrise kasvu juures kaalub naine vaid 56 kilogrammi. See, muide, on Sirjel raskelt saavutatud tulemus. Kaaluprobleemid tekkisid tal umbes 20aastaselt pärast emotsionaalselt rasket perioodi. «Paljud kipuvad stressiga maadeldes toidust lohutust otsima, mina vastupidi unustan söömise,» tunnistab Sirje. Kui isiklik elu rööpasse läks, hakkas ta taas normaalselt sööma, kuid kaotatud kilod jäidki kadunuks. Kuna kondiklõbina saatel ringi käia polnud Sirje meelest sugugi normaalne, läks ta abi otsima meedikutelt. Tehti küll mõned analüüsid, aga et verenäitajad olid korras, enamaks ei vaevutud. «Targad tohtrid naersid mu välja!» Nii kadus Sirjel ka julgus tohtrite uksi kulutada. Ta surus mõtte, et midagi on korrast ära, ajusügavustesse peitu ja talus kolleegide tögamist stiilis «näe, kõigepealt tulevad Sirje puusakondid ja siis Sirje ise». Samamoodi ämma nöökamist: «Täna linnas käies vaatasin, et oi, kaks peenikest jalga tulevad, ja siis sain aru, et see ju mu oma minia!» Kõik hädad küljes Sirje küll üritas oma alakaalulisuses probleemi mitte näha — arstid olid ju selgeks teinud, et see on väljamõeldud mure —, kuid organism arvas teisiti. Sirjet vaevas meeletu väsimus ja minestamises oli ta suisa maailmameister. Iga pisimgi viirus haakis end talle külge ja nagu neist veel vähe, ründas teda ka neeruvaagnapõletik. «Lõpuks viibisin haiguslehel rohkem, kui tööl käisin,» räägib Sirje. Muidugi oli tal ka alati külm: «Vedasin paksu kampsiku selga, aga mees kõrval higistas lühikeste varrukatega särgi väel.» Kõhnuse pärast käisid tal päevad nii nagu jumal juhatas. Vahel jäid vahelegi. Lapseootele jäämine osutus seetõttu parajaks pähkliks. Lõpuks see siiski õnnestus. «Siretit kandes võtsin pisut juurde, kuid kõik need kogutud kilod ja pisut enamgi jäid minu kurvastuseks sünnitusmajja maha,» meenutab Sirje, kes rinnalapsega koju jõudes kaalus 41 kilo. Jah, te lugesite õigesti — 41! Rinnapiima tal küll jagus, kuid väsimus oli meeletu. Et olukord oli tõsiselt murettekitav, pöördus Sirje taas arsti poole. Jälle tehti mõned analüüsid ja jälle olid näitajad korras ning endiselt ei huvitanud Sirje kõhnus kedagi. Nõnda kestis kõik seni, kuni ta umbes poolteist aastat tagasi sattus haiglasse. Seal, lõpuks ometi, leidus üks arst, kes tema erakordsest kõhnusest mööda ei vaadanud. Tohter, kelle nime Sirje paraku ei mäleta, suunas ta endokrinoloogi vastuvõtule ja sealt edasi saadeti ta dieediõe Elle Kalamägi juurde. Läbi raskuste tähtede poole! Alustuseks palus dieediõde Sirjel hakata pidama toidupäevikut. See tähendab, et ta märkis kuu jooksul piinliku täpsusega üles iga lonksu, mis jõi, ja iga ampsu, mis suhu läks. Selle päeviku põhjal analüüsis toitumisnõustaja Sirje söömisharjumusi ning üheskoos pandi paika menüü, mis aitaks kehale kilosid juurde tuua. Senise kolme korra asemel hakkas Sirje sööma vähemalt seitse korda päevas. Tema rangesse toitumisrežiimi kuulusid (ja kuuluvad praegugi) hommikune puder või ja piimaga, soe lõuna- ja õhtusöök ning neli vahepala. Lõpuks ometi oli ka tulemusi näha — Sirje kosus. «Aga nii kui mõne toidukorra unustan, lööb kaal väiksema numbri ette.» Siis võtab ta distsiplineeriva toidupäeviku pidamise jälle abiks. Naist rõõmustab, et tema lähedased ja parimad kolleegid on väga toetavad ning ajavad lausa näpuga järge, kas ja mida Sirje päeva jooksul on söönud. «Ma kohe säran õnnest, kui keegi tuleb ja ütleb, et kuule, Sirje, sa oled vist juurde võtnud. Või kui sõbranna naljatab, et sulle on ju sangad tekkinud! Või komandeeringust naasnud abikaasa teatab, et näe, ribisid ei saagi enam silmaga vaadates üle lugeda,» jutustab Sirje lõbusalt. Praegu kaalub Sirje 58 kilogrammi. Tema unistus on näha kaalul arvu 60, kuid ta pelgab, et unistuseks see jääbki. Sellegi poolest pole ta käega löönud, vaid näeb selle nimel järjekindlalt vaeva. Triin Raestik