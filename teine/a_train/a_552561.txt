www.bioneer.ee	 Reedel 22. juulil avatakse Tartus Hansapäevade Teaduslinnas Hyria Kolledži, Villa Elfvik Loodusmaja, Harakka Looduskeskuse ja Helsingi Pealinna Taaskasutuskeskuse loodud interaktiivne näitus " Samal ajal kusagil mujal ", mis tutvustab avalikkusele Läänemere keskkonnaprobleeme. "See näitus on kui inspireeriv sissejuhatus praeguse aja kõige rohkem meelehärmi tekitavate keskkonnaprobleemide mõistmisele ja lahendamisele. Nii nagu ühes heas raamatus, on sul näitusel olevaid lugusid võimalik analüüsida oma vaatenurgast lähtuvalt," ütles üks näituse loojatest Matti Ovaska. Ovaska sõnul püüti näituse abil katsetada uusi keskkonnaalase suhtluse meetodeid. Selle asemel, et pakkuda välja õigeid vastuseid, on näituse loojate eesmärgiks olnud peegeldada inimeste elustiili ja maailma, milles me elame. Näitus on avatud Tartu Hansapäevade Teaduslinnas Toomemäel 22. ja 23. juulil kell 12.00-19.00. Näitus koostati projekti " Ühendades Läänemerd - COBWEB " raames ning seda tutvustavad Tartu Keskkonnahariduse Keskus ja Tartu Ülikooli Loodusmuuseum. Lisaks näitusele tutvustatakse projekti raames välja antud õppematerjale.