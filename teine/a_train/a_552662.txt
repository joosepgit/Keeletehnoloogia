arvamus.postimees.ee	 Reedene Õpetajate Leht: Lauristin, Reps ja streik Homse õpetajate päeva puhul kirjutab Õpetajate Leht Aasta õpetaja tiitliga pärjatud õpetajatest, nende töö- ja elukogemustest, hoiakutest ja arvamustest. Sõna võtavad teiste seas ka Lauristin, Reps ja Muuli. REKLAAM Marju Lauristin: pooldan tahvelarvuti muutumist e-koolikotiks Professor Marju Lauristin kurdab intervjuus Õpetajate Lehele, et paljudel õpetajatel puudub võti IT-maailma. Lõhe ületamiseks on vaja pööret ainekeskselt õpetamiselt terviklikku arengut toetava digikeskkonna kujundamisele. Lauristini arvates tuleks programmeerimise algtõdesid hakata õpetama juba algkoolis, samuti tuleks tahvelarvuti muuta e-koolikotiks. Lauristin analüüsib Õpetajate Lehele antud intervjuus ka seadusemuudatusi, mis puudutavad õpetajate palgakorraldust ja koolijuhtide otsustusõiguse suurendamist. Õpetajad ees, arstid järel Õpetajate Lehe peatoimetaja Kalle Muuli kirjutab kevadist õpetajate streiki ja nüüdset arstide streiki kommenteerides, et haritud inimesed peavad Eestis vähegi inimväärse palga saamiseks käituma pidevalt nagu laadakaklejad: jalgu trampima, kisama, ähvardama ja streikima. Muidu neid lihtsalt ei kuulata. Kool tuleb muuta pikapäevakooliks Endine haridusminister Mailis Reps kirjutab Õpetajate Lehes, et väikekoolidele tagaks tuleviku nende kiire muutmine pikapäevakoolideks või õpilaskoduga koolideks. Need oleksid koolid, kus õppetööd oleks jaotunud terve päeva peale, kuni õhtuni välja, mitte ei lõppeks juba lõuna ajal, nagu praegu. Sellise koolipäeva sisse mahuksid ka huviringid ja kogu õppetöö tehakse ära koolis, nii et kodutöödeks enam vajadust poleks. Niisugune kool tagaks ka väikeste koolide õpetajale täiskoormuse, nii et ta ei pea oma palga väljateenimiseks andma tunde mitmes üksteisest kaugel asuvas koolis. Eesti õpetaja Kasahstani koolis Õpetajate Leht intverjueerib varem Tallinna Ühisgümnaasiumis töötanud õpetajat Reina Henna, kes nüüd õpetab Kasahstani pealinna Astana rahvusvahelises koolis Mira füüsikat ja matemaatikat. Künnivõistlused ja hoidiste päev Olustveres Õpetajate Lehes on ka reportaaž tõelisest maaelu suursündmusest, Olustveres toimunud rahvusvahelistest künnivõistlustest ja hoidiste messist.