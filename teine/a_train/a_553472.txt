arvamus.postimees.ee	 Kristjan Hendrikson: elektrihinna tõstjad ei peaks lähtuma oma rahakotist 1. oktoobril ilmus Eesti Energialt ebameeldiv uudis, mis teatas, et iga aasta 1. jaanuarist elektrihind kallineb. See on tõeline löök kõigile, nii tavalistele inimestele kui ka ettevõtetele. REKLAAM Seda oli ka oodata, sest hinnatõusu ähvarduse hõngu oli juba ammu õhus tunda. Eesti Energia kurdab, et meil Eestis on kõige odavam elektrihind terves Euroopa Liidus. Aga võrrelgem näiteks sakslaste ja eestlaste palkasid. Kui Saksamaal saab näiteks inimene 30 000 krooni palka, siis Eestis saab sama töö eest 5000. Vahe ei ole väikene, vaid röögatult suur. Pole võimalik ometi maksta elektrihinda Euroopa moodi, võttes arvesse Eesti palkasid. Praegugi on 1,4 krooni kWh eest küllaltki ülekohtune tarbija jaoks, ent on veel raskem ette kujutada, kui Eesti Energia hakkab samm-sammult kodumaise tarbija pead elektrijuhtmest valmistatud silmusesse toppima. Samas saab Eesti Energia juht kuus palka tublisti üle 100 000 krooni. Temal ei ole tõesti lugu sellest, kas ta maksab 1,4 või 3-4 krooni kWh eest. Aga, andke andeks, tavatarbija jaoks on see kohutav, sest paljud pered kasutavad küttena elektrienergiat ning tarbitud kogused on suured. Seega tähendab ka väikene tõus tõsist lööki inimeste rahakoti pihta. Eesti Energia juhtkonnale on mul soovitus, et alati kui te midagi plaanite, siis ärge tehke järeldusi oma rahakoti järgi, vaid mõelge, et kui teie kuusissetulek on 5000-10 000 krooni, siis kuidas te ise hinnamuutusele reageerite. Eesti Energia ei tohiks eestlasi pidevalt hirmutada, sest hinnatõus on meie kõigi jaoks hell teema.