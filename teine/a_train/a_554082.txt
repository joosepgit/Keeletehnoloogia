arvamus.postimees.ee	 Lisaks Kristen Michalile peaks nüüd tagasi astuma veel üks vastutaja, näiteks ühtlasi peaministriametit pidav parteijuht Andrus Ansip, arutleb Postimehe arvamusportaalis poliitikavaatleja ja «Harta 12» üks autor Ahto Lobjakas. REKLAAM Küsimusele, kas see lahendab usalduskriisi, tuleb vastust otsida kahes mõõtmes. Esiteks, kas ja kuivõrd kattuvad süüdistused ministrile ja tema põhjendus tagasiastumisele. Ilmselgelt on siin käärid, Michal süüdistab maailma enda ümber, avalikkus ja meedia näevad teda rahastamis- ja valetamisskandaali epitsentrina. Teiseks, kas kriisi neutraliseerimiseks piisab ühe poliitiku ohverdamisest? Vastus on taas pigem eitav, kuna kriis ei ole kunagi olnud ainult ühe isiku küsimus. Poliitilise kultuuri ja praktika puuduste eest vastutab lõpuks erakonna juht, seda enam, kui ta on ühtlasi peaminister. Eestis ongi nüüd järjekordse pretsedendi otsimise faas: kas ja kus on poliitilise vastutuse piirid. Huvitav oleks teada, mida president on (või ei ole) korduvalt selle kohta öelnud peaministrile. Üks väga positiivne aspekt Michali loo juures on, et pärast tema lahkumisavaldust ei saa prokuratuuri kahtlustada kallutatuses võimu suunas. Siin on Eesti Ida-Euroopa siirdeühiskonna jaoks järelikult teinud väga tublit tööd. Kui see on muuhulgas Michali teene, läheb ta ajalukku millegi positiivsega. Omaette küsimus on see, kes vastutab Reformierakonna kui partei allakäigu eest – parteijuht või «tagatuba» vôi mõlemad. Igal juhul on selge, selline väljastpoolt liberaalne, aga seestpoolt aimuv üsna totalitaarne parteimudel on pankrotis. Määravaks saab ilmselt liidri leidmine, kes suudaks partei koos hoida opositsioonis (ja üldse selgitada võimupüramiidil pidevale edenemisele lootvatele alumistele kihtidele, et opositsioonis olek on täiesti normaalne nähtus).