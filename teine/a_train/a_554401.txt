www.naisteleht.ee	 Kui sundasendis tööd teha aastaid ja end tervisespordiga mitte lõdvestada, kujunevad välja tugiliikumiselundkonna hädad. Viimased ei tähenda sugugi vaid aeg-ajalt närivat seljavalu, vaid ka vale kõnnakut, peahoidu ning liigeste ülekoormust. Rippliikumisravi Terapy-Masteril ongi mõeldud nende probleemide aktiivseks ennetamiseks ja leevendamiseks. Laiskus koormab Muidugi on targem vähemalt paar korda nädalas sporti teha ja istuvale tööle vaheldust leida, ent... «Kõik peaksid leidma võimalusi regulaarselt lihaspingeid maandada,» paneb Emajõe tervise- ja ilukliiniku füsioterapeut Mustimets südamele, sest mida hiljem murele jälile saadakse, seda raskem on tervist taastada. Mustimetsa jutus on iva, aga kui leban pikali, kaela toetamas Terapy-Masteri tugisüsteem ja taustaks mõnus muusika, ning eriti lahke füsioterapeut mu kaela ja õlgadega tegeleb, arutlen endamisi, et erinevalt alati ebameeldivaks jäävast hambaarstitoolist, võib sellise taastusravi vormiga liigagi lihtsalt ära harjuda. Et aga sellesse mõnus-lõdvestavasse asendisse saada, tuleb enne vaeva näha. Kõigepealt kontrollib Mustimets, kui suuri koormusi minu keha kannatab ja milliseid harjutusi oleks vaja teha. Ehkki Mustimetsa pilk on juba nii kogenud, et ta võib pelgalt inimesele peale vaadates suure tõenäosusega öelda, milline probleem teda vaevab, on täpsem uuring vajalik. Protseduuri alguses lihtsalt laman. Mustimets kinnitab mu jalad lae alla kinnitatud raami küljest rippuvatesse aasadesse ja selgitab samal ajal, et nüüd venib ja lõdvestub mu alaselg. Mugav on. Siis pean Terapy-Masteri rippuvad nööriotsad kätte võtma ja end ettepoole kallutama, tegema sama asja põlvili ja katsetama veel mõnda harjutust. Eriti vägev asi on tasakaalupadi, ümmargust soojakotti meenutav lame pallike, millele Mustimets mind seisma juhatab. Kõrvalt vaadates käkitegu, ent teha raske – tasakaalupunkti otsimisest ja enese padjal hoidmisest hakkavad varbad lausa krampi tõmbama. «Polegi nii kerge, mis?» muigab Mustimets. Tegelikult on see tõhus vahend keha stabiliseerivate lihaste treenimiseks ja tasakaalu ja kehatunnetuse arendamiseks. Kindel tulemus Teisedki pealtnäha lihtsad harjutused pole seda mitte, üllatun. Ent doktor ei lase ühtegi harjutust teha nii kaua, et keha väga väsiks. «Ülekoormust ei tohi tekkida, siis see ei mõju,» ütleb ta. Terapy-Masteri mõju on individuaalne, sest hädad, mida sellega ravitakse, on igaühel erinevad: alates ülekoormuse- või traumajärgsest taastumisest, sportlastel treeningust ja lõpetades vale rühiga. «Me ei luba, et teeme teid kohe ilusamaks ja tervemaks – see pole mingi imemasin. Aga järjekindla koostöö ja raviga on tulemus kindlasti märgatav,» räägib Mustimets. Mida ja kuidas Terapy-Master ravida aitab? Rippliikumisravi vahendiga Terapy-Master saab ennetada ja ravida selja- ja kaelavaevusi, puusa-, põlve- ja hüppeliigese ning õla- ja küünarliigeseprobleeme. Rippliikumisravi sobib peaaegu kõigile, vastunäidustatud on see palaviku, südamepuudulikkuse, kasvajalise protsessi ja ägedate haiguslike protsesside korral. Maailmas on Terapy-Masteri põhimõtet tuntud kauem, Eestis kasutatakse seda selle sajandi algusest. Kommentaarid