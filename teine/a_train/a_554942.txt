www.naisteleht.ee	 Tartu spordiklubi Tropic uus trenn Thighs & Butt & Abs (TBA) on mõeldud just reie-, tuhara- ja taljepiirkonna lihaste trimmimiseks. See on mõnus keskmise koormusega aeroobikatund, kus ei tehta keerulisi sammukombinatsioone, samas saab igaüks end tõsiselt proovile panna. Kuna tunnis kasutatakse erinevaid abivahendeid, võib näiteks body-pumpi kangide ja hantlite raskust ning stepipingi kõrgust reguleerida. Tunnist saab ka teada, kuidas kõhulihaste harjutusi õigesti sooritada. «Siin trennis vanusepiiranguid pole,» ütleb treener Rica Varul. «Lisaks sellele trennile soovitan käia jooksmas, ujumas ja rattaga sõitmas. Lisaks võib treeninguplaani lülitada mõne intensiivsema treeningu, näiteks High-Low, Fitbox, Step jm. Oluline on mitmekülgsus.» Kindlasti tuleb rõhku panna ka mitmekülgsele ja tervislikule toitumisele, rõhutab Rica. Tulemused on näha, kui treenida 3-4 korda nädalas ja jälgida toitumist. Aeroobika harrastaja võiks teha paar korda nädalas TBA trenni, üks intensiivsem treening ning kord nädalas fatburning’ut. Üks parimaid võimalusi «päästerõngast» lahti saada, on kolmapäevased Body+ABS tunnid Tallinnas Tulbi Spordiklubis. Tund algab rahulikult mõnusas rasvapõletustempos, tehakse ladina-ameerika tantsudest tuttavaid samme: rumba, tša-tša, mambo. Tasapisi läheb tempo kiiremaks ja pooletunnise liikumisosa lõpus saab juba päris kõvasti tantsida. Seejärel algab tunni põhiosa, kõhulihaste harjutused. Tempo on kiire, üks harjutus järgneb teisele, iga harjutust tehakse kolm seeriat. Tunni lõpuks on treenija maha saanud terve eeskavaga: seitse erinevat harjutust! Venitustele eelnevad veel seljatõsted. «Kõhulihaseid treenides tuleb alati lõpuks teha harjutusi ka alaseljale. Kodus treenides on parim harjutus selili lamades tõsta käsi ja ülakeha. Jälgima peab vaid, et pea oleks väljasirutatud käte vahel, mitte kuklasse aetud,» õpetab treener Olga Grabovskaja. Nii intensiivse kõhulihaste trenni peale võivad lihased järgmisel hommikul valutada, kuid Olga sõnul pole lihasvalu karta vaja. «Kõhulihased on sellised erilised lihased, et väikese ja keskmise koormuse juures võib neid treenida iga päev. Lihasvalu korral võiks mõnda tantsulise aeroobika trenni minna, kerge liigutamine mõjub siis kõige paremini,» soovitab Olga. Paljude spordiklubide kavas olev BodyCombat on (nagu ka BodyPump) üles ehitatud kindlatele harjutustele ja liikumiskombinatsioonidele. Neist koostatud treeningprogramm vahetub iga kolme kuu tagant. Nii et kel esimeses tunnis keerulisemad harjutused hästi välja ei tulnud, saab teises tunnis samu elemente lihvida. BodyCombat ei ole üksnes võhmatrenn, ehkki tunni tempo on intensiivne ja harjutused sunnivad lausa võimete piiril rassima. Kui treenerit teraselt jälgida ja teha kõik löögid – sirged, haagid ja plokid – täpselt tema juhtnööride järgi ning maksimumjõuga, siis mõjub trenn taljelihastele väga hästi. Tunni lõpus on spetsiaalne harjutuste plokk kõhu sirg- ja ristlihastele. Pärast esimest BodyCombati treeningut avastab kindlasti igaüks, et tal on kõhupiirkonnas vähemalt paarsada lihast. BodyCombat on trenn, kuhu võid rahumeeli ka mehe või elukaaslase kaasa võtta, tund meeldib talle kindlasti. Kohe kui tund algab, saab selgeks, et tutvustus klubi veebisaidil ei valeta: harjutused selle masinaga on tõepoolest erilised, üheski body-aeroobika tunnis niisuguseid ei tehta. Kuigi siin ei joosta ega hüpata, on harjutused üllatavalt rasked ja nende õiget sooritamist jälgib treener teraselt. Juba esimene lihtne harjutus biitsepsile – allatõmbed plokil – võtab higi jooksma. Kõiki harjutusi ülakehale tehakse koos väljaastekükkidega, küljepainutusi ettesirutatud kätega. Koormust (5, 10, või koguni 15 kg) saab treenija ise reguleerida Tunni teine pool on veel raskem: nüüd tuleb seadme küljes rippuv «rihm» endale ümber panna ja alustada harjutusi kõhule, reitele ja puusadele. Kerepöördeid peab tegema peaaegu sirgete kätega, «rihma» otsas 15 kg raskust. Treener käib saalis ringi ja näitab käega ette: vaat nii kõrgele pead jala tõstma. Ka kogu harjutuse «istesse tõusu» ajal tuleb võidelda selle tüütu 15-kilose «rihmaga», iga lihas pingul. Järgmisel päeval annab trenniskäik tublisti tunda, lihasvalu tõttu pole võimalik keha järsult pöörata.