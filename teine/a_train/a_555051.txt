arvamus.postimees.ee	 Juhtkiri: aeg otsustada Küsimusele, kas tahaksite oma kodukanti tuumaelektrijaama, vastaks ilmselt enamik inimesi eitavalt. Küsimus, kas tahaksite, et majas oleks elekter nüüd ja edaspidi, tundub aga 21. sajandil lausa kohatu. Kuid arvestades sellega, mis Eesti energeetikas lähiaastail paratamatult ees seisab, on neil kahel küsimusel tugev ühisosa olemas. Pidades silmas nii poliitilisi kui majanduslikke aspekte, tundub, et oma tuumajaama tee hakkab paari aasta tagusest «tõsiseltvõetavast alternatiivist» praegu saama selgeks valikuks. Aeg surub otsuseid jõuliselt tagant. Järjest lähemale jõuab Eesti elektrituru avanemine ja heitmekaubanduse uute reeglite rakendumine (2013), samuti Narva elektrijaamade vanade põlevkiviplokkide väsimine. Kinnitamist ootavate elektrimajanduse ja energiamajanduse arengukavades nähakse oma tuumajaama ühe võimalusena ette aastal 2023. Ehitamiseks vajalike seaduste vastuvõtmine ning jaama rajamine võib teadlaste arvates võttagi minimaalselt 15 aastat. Aasta alguses puhkenud gaasitüli Ukraina ja Venemaa vahel kinnitas kogu Euroopale taas kord seda, mis ammugi selge – kõiki mune ei saa laduda ühte korvi ning energeetikaportfell peaks euroliidus olema võimalikult mitmekesine. Meile tähendab see põlevkivile lisaks taastuvenergiat (näiteks tuulepargid), koostootmisjaamu, aga järjest kindlamalt ka tuumaelektrit. Kaks aastat tagasi väga intensiivselt tehtud ja lepingugagi päädinud töö Leeduga, mis seadis sihiks riikide ühise tegutsemise Ignalinas, tõi paraku ilmsiks vana tõsiasja, et mitmel kokal ei pruugi ühe pliidi juures supp õnnestuda. Päris kinni Ignalina uks veel ei ole, nagu ka võimalik koostöö põhjanaabritega, ent oma tuumajaam tundub neid kogemusi arvestades ikkagi parem lahendus. Hoolimata sellestki, et meil sama hästi kui puudub tuumaenergiaalane oskusteave. Spetsialiste saab vajadusel koolitada. Äärmiselt oluline on ka see, kuidas suheldakse avalikkusega. Kaks aastat tagasi, kui koostöö leedulastega Ignalinas tõsiselt päevakorral oli, uuriti Eestis ka rahva meelsust selles küsimuses. Emori andmeil oli 36 protsenti vastanuist Ignalina projektis osalemise poolt ning 41 protsenti vastu. Koguni 23 protsenti küsitletuist märkis toona, et ei oska küsimusele vastata. Võib olla enam kui kindel, et tulemustele avaldas tugevasti mõju ka 20 aasta möödumine Tšernobõli katastroofist, mida ajakirjandus üsna suures mahus kajastas. Kahtlemata kujuneb just rahva suhtumine suuresti võtmeküsimuseks, kuhu tuumajaam lõpuks tuleb. See, et ta tuleb, saab iga päevaga järjest selgemaks.