www.naisteleht.ee	 Malle Mätas: Kõik armastavad meie külas tantsida ja laulda Põline muhulane Malle Mätas armastab laulda ja tantsida. Ja täitsa õnnekombel on ta sattunud elama Külasema külla, kus ka kõik teised sama teha armastavad. Malle (55) on isa poolt juba mitmendat põlve muhulane, ema oli tal saarlane. Külasemale sattus ta sel kombel, et leidis sealt endale mehe. «Minu abikaasa ema oli siin tantsuõpetaja ja -juht. Ega meie külas ongi kõik väga sellised inimesed, kes tulevad asjadega kaasa. Vaja on vaid kedagi etteotsa, kes asja veaks,» räägib Malle, kelle sõnul armastab kogu nende küla laulda ja tantsida. Veel enam, kuigi paljude lapsed-lapselapsed elavad ümberkaudsetes külades, tahavad nad tantsimas ja laulmas käia ikka Külasemal. «Kõik löövad kaasa ja noori on meil siin väga palju,» on Malle uhke selle üle, et tema koduküla kurb väljasuremisoht ei kimbuta. Krapsakale juhile ja rõõmsale rahvale vaatamata pole Külasemal seltsimaja. Kuid selle pärast pole seni veel miski tegemata jäänud — katusealuse osaski saab Malle aidata. «Saame olla minu kodu hoovimajas. Ja suvel on palju ruumi muidugi õues. Võimalus tantsu harjutada on meil ka lasteaia saalis — sest lasteaia juhataja tantsib meil ju ka!» Malle ei taha kogu au oma külaelu elavdamise eest enda peale võtta. Kiidab ja tänab hoopis vahvat külarahvast, kes kõigi algatustega alati kaasa tuleb ja Külasema taevaaluse ikka laulu ning tantsuga helisemas hoiab. Ilona Talumets «Malle Mätas on aktiivne Külasema küla seltsi esinaine, Muhu vallavolikogu liige ja Külasema küla külavanem. Ta on loonud folkloorirühma Kodukootud, millega on esinetud nii Saare maakonnas kui väljaspool. Folkloorirühmas käib koos naisrühm, segarühm, kapell ja näitering. Malle eestvedamisel on muretsetud Muhu rahvariided kõikidele seltsingu liikmetele eesmärgiga neid säilitada ka tulevastele põlvedele. Tema eesmärgiks on rahvakultuuripärandi hoidmine. Folkloorirühmaga on meil saanud traditsiooniks merelaulude õhtud, kevadlaat, jaanituli ja aastavahetuspidu kodukülas ning Külasema küla laulu- ja tantsupäev.»