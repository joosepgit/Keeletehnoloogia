www.naisteleht.ee	 Fitcut plusi käärid (16 cm) Hind: 55.00. Apollo Käes on tõesti kerged ja mugavad. Tundub, et sobivad paremini kontorisse kui koju: paberi ja papiga saavad kenasti hakkama, aga riiet ei ole nendega eriti mugav lõigata ja ka niiti tuleb mitu korda näksata, enne kui õnnestub see läbi «pureda». Kontoris on need mugavad selle poolest, et teip ei kleepu terade külge. Laste eest kaitseb terasest terasid kattevutlar. Mapedi universaalsed käärid (21 cm) Hind: 39.00. Selver Tootja sõnul sobivad kasutamiseks koolis, kontoris ja kodus, garantii on viis aastat. Ehkki odavad, piisab tõepoolest sellest, kui kodus on üks paar seesuguseid kääre, sest need on käes kerged ja mugavad ning lõikavad end läbi kõigest plekist paberini. Ka rohelise sibula ja kala lõikumine läheb köögis libedalt. Terav ots aitab lõigata ka näiteks plastpudelit. Maped SenSofti käärid (16 cm) Hind: 62.00. Rimi Pehme käepide on kenasti käe järgi. Lõikavad läbi kõik, mis iganes ette söödetakse, isegi lapse tuka (kalleid juuksurikääre pole vajagi!). Kuna käärid on üsna lühikesed, on neid natuke ebamugav kasutada köögis, näiteks kala lõikamisel, kuid tänu teravatele otstele ja headele teradele teevad ka selle töö viimaks ära. Herlitzi käärid (20,5 cm) Hind: 46.00. Rimi Roostevabast terasest lõiketerad on muidugi tervitatavad. Paberist-papis lähevad läbi vihinal, aga üllatuslikult pole nende kääridega võimalik lõigata riiet. Isegi niidi läbikaksamiseks tuleb saavutada teatud oskus. Käärid Plus (14,5 cm) Hind: 52.00. Apollo Kuigi käärid on pisikesed ja mõeldud lastele, on need asjalikud – kõik lõikamised saab lõigatud! Ei vandunud alla ei tavalise paberi ega plekkpurgi ees, mittekleepuv tera lõikab ka teipi ja kilet. Vutlarile saab koolilaps oma nime kleepida. Sama mugavad käärid on kenasti ka vasakukäelistele olemas! Käärid Fitcut Plus (17,6 cm) Hind: 42.00. Apollo Kes peab lugu keskkonna kaitsmisest, ostku just need käärid – nimelt olevat nende käepide valmistatud taaskasutatud plastmassist. Aga kui otsid lihtsalt tõhusat majapidamisriista, siis sobivad need samuti. Ehkki terade vahe tundus alguses lai, lõikasid ka niidi trikitamata läbi. Käes tunduvad samuti head ja kerged. Erich Krause käärid (15 cm) Hind: 15.90. Prisma Äärmiselt ebamugavad. Sõrmed ei taha käepideme aukudesse mahtuda, nii et suurema käega inimene peab need prügikasti virutama. Laps ehk saab kasutada, sest paberit ja riiet need ju lõikavad ... aga paksema papi puhul läheb juba nüsimiseks ja tömbi otsa tõttu ei õnnestu midagi meisterdada ka šampoonipudelist ega limpsipurgist. Tootja hoiatab, et lõiketerad on väga teravad ja neid kääre tuleb hoida lastele kättesaamatus kohas, nii et kellele ja milleks need siis ikkagi mõeldud on?