www.bioneer.ee	 ASi Kuusakoski juhatuse liikme Marko Kippa sõnul otsustati Eestis alustada hoonete ja muude rajatiste lammutusteenuse pakkumist, kuna Põhjamaades on Kuusakoski suurim selle teenuse osutaja. “Kui lammutusteenused on tavaliselt kliendile tasulised, siis Kuusakoski lammutab mõnel juhul lausa tasuta või maksab isegi raha, kui lammutatud objektilt pärit materjalid katavad lammutuskulud,” selgitas Kippa. “Tasuliseks võib lammutamine kujuneda eeskätt siis, kui ehitis sisaldab asbesti, mille ohutu käitlemine on väga kulukas. Eramajades tavaliselt asbesti kasutatud ei ole, pigem on see vanade tööstushoonete probleem.” Kuusakoski lammutusteenus hõlmab nii hoonete, konstruktsioonide, tehaste kui ka seadmete lammutamist. Samuti pakub ettevõte remondiga seotud demonteerimisteenuseid, näiteks vanade akende, katuste või fassaadide eemaldamist. Kuusakoski teeb ka eriluba nõudvaid lammutustöid nagu asbesti sisaldavate materjalide demonteerimine ning saastunud pinnase vahetus. Marko Kippa hinnangul on Kuusakoski teenuse eripäraks see, et kõik lammutamisel saadud materjalid püütakse suunata taaskasutusse. “Näiteks betoon ja muu kivimaterjal purustatakse pärast metallarmatuuride eemaldamist ning see läheb täitematerjaliks,” lausus Kippa. “Vanast ehituspuidust saab Kuusakoski toota elektrijaamades ja katlamajades biokütusena kasutatavat puiduhaket, kilest ja erinevatest plastmaterjalidest aga jäätmekütust, mida tarbivad näiteks tsemenditehased soojusenergia tootmiseks. Oluliseks eeliseks on ka kiirus: see, mida üks inimene lammutab oma koduhoovis võibolla terve aasta, teeme meie oma tehnikaga ühe päevaga ära.” Iga lammutuse korral tagab Kuusakoski kogu tööjõu ja kõik masinad ning toob vajadusel kohale ka materjalide purusti. Ettevõtte eksperdid pakuvad abi lammutustöödeks vajalike lubade taotlemisel, samuti aruannete, lammutustööde ja tööohutuse kavade koostamisel ning muude eriküsimuste lahendamisel. Lammutamisel tekkivate materjalide esmane sorteerimine tehakse juba tööobjektil. Iga koorem kaalutakse ja registreeritakse Kuusakoskis ning klient saab jälgida tööobjektilt saabuvaid koguseid reaalajas. Kuusakoski on Skandinaavia suurim lammutusteenuse pakkuja, andes Soomes ja Rootsis tööd rohkem kui 200-le lammutusala asjatundjale. Kuuskoski on spetsialiseerunud ka asbesti käitlusele, mis nõuab suurt professionaalsust.Lammutusäri toetab traditsioonilist vanametalli ringlussevõttu, näiteks Soomes saab ettevõte lammutusobjektidelt umbes 15 000 tonni metalle aastas ning suunab selle edasissetöötlusse.