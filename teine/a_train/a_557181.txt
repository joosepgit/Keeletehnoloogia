arvamus.postimees.ee	 Neeme Korv: võrdsed ja võrdsemad Uue töölepinguseaduse põhimõtted on kehtinud juba enam kui aasta. Me teame, kuidas meie töösuhted said ühekorraga erakordselt paindlikuks, nagu selle eestkõnelejad ei väsinud rõhutamast. Me teame oma uut koondamiskorda ja sellega seoses vähenenud hüvitisi. REKLAAM Eriti paindliku töösuhte seadustamise juures räägiti sellestki, et sarnased põhimõtted võetakse kasutusele uues avaliku teenistuse seaduses (ATS), mis pidi viimaks ometi moderniseerima Eesti avaliku teenistuse. Seda vaimu toonitab ka ATSi seletuskiri. Seaduse vastuvõtmine sai raiutud IRLi, Reformierakonna ja SDE koalitsioonileppesse aastateks 2007–2011. See seati lausa aukohale – õiguspoliitiliste eesmärkide esimeseks punktiks. Praeguseks ollakse sellega enam-vähem sama kaugel kui samas materjalis reklaamitud Tallinna–Tartu maantee ehitusega. ATS on esimese lugemise läbinud ja Mäo ümbersõit valmib. Aga tuleval aastal pidi juba neli sõidurada rõõmsalt Koseni kulgema. Kõik on võrdsed, aga mõned on võrdsemad. Sead olid lihtsalt targad. Küllap Orwell juba teadis.