www.naisteleht.ee	 Et praad saaks eriti hea, soovitab Erki lihalõike alustuseks mõlemalt poolt kõrgel kuumusel paari minuti jagu küpsetada, seejärel katta pann kaanega, vähendada pisut kuumust ning hautada veel mõni minut. «Kõrgem kuumus annab muidugi isuäratava välimuse, kuid mis veel olulisem — nõnda paned lihal poorid kinni ning mahl ei voola küpsetamise ajal pannile, vaid jääb prae sisse,» selgitab Erki. Ta avaldab veel ühe kokkadele teada nipi: «Kui praad valmis, pane sellele sulama tükike võid. See annab hea maitse, teeb suutäie veelgi mahlasemaks ning pehmeks.» Maitsestada soovitab House Gourmet peakokk veiseliha ainult soola ning pipraga, sest siis jääb selle mõnus naturaalne maitse alles. Kui maitseaineid väga suure hooga peale uhada, jääb õige mekk tundmata. Sama juhtub siis, kui veiseliha pikalt marinaadis hoida. «Kui üldse marineerida, siis mõne kergemat sorti marinaadiga ning selleski maksab veiselõike hoida vaid 10—15 minutit,» annab Erki nõu. Serveerida sobib veiseliha tema sõnul suurepäraselt näiteks toorsalati ja punaveinikastmega. Triin Raestik Miks ja millist liha siduda? Rahvasuu räägib, et ega muidu mahlast ahjupraadi saa, kui lihale vitsu peale ei tõmba ehk see tuleb kinni siduda. Selles jutus on iva: nööriga kinni seotud või singivõrgus küpsetatud praad on efektsem ja kompaktsem, aga mis veel olulisem – on tõepoolest mahlane. Kui spetsiaalset lihanööri käepärast pole, võib kasutada paksemat niiti. Nii et jah, seekord on rahvasuul õigus! Veiseliha peale sobib hästi kerge punaveinikaste 300 g punast veini 2 spl fariinsuhkrut 2 spl palsamiveiniäädikat lihapuljongit võid soola purustatud musta pipart Vala potti vein ja keeda, kuni kogus on poole võrra vähenenud. Lisa palsamiveiniäädikas ja keeda veel 10 minutit. Tasakaalusta maitsed lihapuljongi, fariinsuhkru, soola ja pipraga. Tõsta pott pliidilt ning vispelda kastmesse või.