www.advent.ee	 2. juulil tähistas Paide adventkogudus Paide kultuurikeskuses oma 110. aastapäeva. Piduliku jumalateenistuse motoks oli valitud katke piiblisalmist Ilmutuse 22:12: „Vaata, ma tulen varsti”. Kell 13.00 alanud õppetükitundi juhatas Rein Käsk ja Jane Liis Kaasiku loodud lauludega ilmestasid tundi Ly Kaasik ja Liisi Rohtsalu, klaveril saatis autor. Rein meenutas jumalateenistuse teemat käsitledes sõjaväes oldud aega, mil jumalateenistustest osa võtta ei saanud ja soov oma koguduse jumalateenistusest osa saada oli kasvanud väga suureks. Pärast sõjaväge oli just Paide adventkoguduse aastapäeva jumalateenistus see, millest Rein esimesena osa sai. Pärast õppetükitundi ja väikest suhtluspausi jätkus pidulik koosolemine ajaloo meenutamise ning Tartust saabunud külaliste muusikaliste ettekannetega. Paide adventkoguduse pastor Olavi Laur tutvustas ajalooürikutest leitud põnevamaid seiku ning Paide adventkoguduse algust 1900.-1901. aastal, mil siia saabus evangeeliumitööd tegema vend Jurikson. Ajalookatkete vahele tervitasid kogudust siin teeninud pastorid Heino Lukk ja Toivo Kaasik, oma tervituse postkaardil oli saatnud Vahur Lips. Paide kogudusel oli pidulikul päeval külas ka Seitsmenda Päeva Adventistide Koguduste Eesti Liidu esimees David Nõmmik, kes kutsus kogudust üles Kristuse ootamisel säilitama erksust ja ärksust. Jumalateenistuse peakõnelejaks oli palutud 80ndail Paides teeninud pastor emeeritus Viktor Noginovski, kes meenutas oma töö algust Paides ja mõtiskles selle üle, mida võiks tähendada selles motosalmis sõna „varsti”. Pika jumalateenistuse järel olid kõik kutsutud Paide kogudusemajja, kus ühise söögilaua taga sai muljeid vahetada ja möödunud aegu meenutada.