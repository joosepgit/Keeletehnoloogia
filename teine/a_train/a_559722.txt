arvamus.postimees.ee	 Juhtkiri: narri talenti üks kord… Üks, mis selge: kui «Talendid koju» projekt on kord juba välja pakutud, tuleks selle eest ka hea seista, et kojupöördumist kaaluv inimene saaks jätkuvalt signaale, et tema tulek on soovitud sündmus. REKLAAM Paraku jääb aga üha enam mulje, et tegu on poolikuks jäänud projektiga, millega keegi enam eriti tegeleda ei viitsi, ja see toob enam kahju kui kasu. Põhjus on lihtne: tagasipöördumiseks vajalik praktiline informatsioon vabadest töökohtadest ei liigu. Vähemalt mitte neid kanaleid pidi, mida võõrsil elaja kasutada saaks. Väiksele kohale kõige omasem infokanal – suust suhu liikuv teave – läheb eemal elajatest mööda. Siinse tööturu omapära, isiklike kontaktide olulisus, ei ole võõrsil viibijaile ei kasutatav ega teistsuguse töökultuuri tõttu alati ka mõistetav. Kui meedikud näiteks tuua, siis haiglad oma kodulehel ega erialaportaalides – nii nagu seda mitmel pool mujal Euroopas tehakse – infot töökohtade kohta üldiselt ei vahenda. Internetilehekülg, mis infovahetamise eesmärgil loodi – talendidkoju.ee – kiratseb. Eile oli seal vaid neli tööpakkumist. Töösoovijaid on tunduvalt rohkem. Kui need infokatked kokku panna, ei edasta saadud pilt kuidagi sõnumit, et spetsialiste siia vaja on. Isegi kui asja emotsionaalne pool kõrvale jätta, ka siis räägivad infokillud, mida võõrsil elav inimene kokku panna suudab, et tegelikult on tagasi pöörduda soovijaid enam kui Eestis nende jaoks kohti, ja et koju tagasi pöördumise plaani võib rahulikult maha kanda või vähemalt mõneks aastaks edasi lükata. Aga arvestades, et perega koos riigi vahetamine nõuab üsna põhjalikku ettevalmistustööd – abikaasale töökoha otsimine, lastele koolid-lasteaiad (ja ka nende leidmine ei ole niisama lihtne), siis võib ajale veel aasta-paar juurde liita. Ja on veel üks oluline asi, mida silmas pidada. «Talendid koju» programm sai küll alguse kaubandus-tööstuskoja initsiatiivina, kuna Eesti firmadel nappis spetsialiste. Kuid presidendi – kes on ka projekti patrooniks – toetus andis kampaaniale riikliku ettevõtmise maigu. Sellisel tasemel projekti ei tohi lasta hääbuda, sest seda võetakse mitte organisatsiooni, vaid kogu riigi käegalöömisena. Praegu on karta, et «Talendid koju» ettevõtmise kiratsemisest jääb neile, kellele projekt võiks suunatud olla, mulje, et riik ei ole neist tegelikult siiski huvitatud. Teeme küll suure kampaania, aga kui tekibki olukord, et talent koju tulema hakkab, narritame kogu ilusa algatuse ära. Aga narri talenti üks kord, talent narrib sind üheksa korda vastu.