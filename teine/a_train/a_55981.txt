www.bioneer.ee	 Keskkonnaamet kutsub autojuhte ettevaatlikult liiklema ja konnarohketel teelõikudel kiirust vähendama, sest konnade kevadränne on alanud üle Eesti. Eriti tähelepanelikud võiks autojuhid olla soojadel ja vihmastel päevadel ning veekogude läheduses. Konnade ränne talvitumisaladelt kudemisaladele on Lõuna-Eestist jõudnud ka Põhja-Eestisse, rändeteedega ristuvatel maanteedel võib ainuüksi mõne tunni jooksul hukkuda tuhandeid konni. Eile nähti Tallinn-Tartu maanteel Saula Siniallikate lähedal Pirita sillal massiliselt autode all hukkunud konni. Kuigi seal on kiirusepiirang 70 km/h, võiks nii seal kui ka teistel teelõikudel, kus nähakse palju konni, sõita kiirusega 30 km/h. Autojuhtidele ei teeks see erilist tüli, sest konnade rändeteed üle maanteede pole tavaliselt laiemad kui paarkümmend meetrit. Kevad on ajanud liikvele ka rändlinnud, kes on ametis territooriumi hõivamise ja toidu hankimisega ning võivad samuti koguneda teede lähedusse.