www.naisteleht.ee	 Angelika otsustas perenaiste elu kergemaks teha. Arvutas välja tuntumate Eesti toiduainete kaloraaži ja lisaks tavapärasele 100 grammi kalorsusele ka selle, kui palju kaloreid annab tops jogurtit või vorstiviil. Ning pani kirja juhised, kui palju üht või teist toiduainet paksuks minemist kartmata süüa saab. Eriti armas on Angelikale raamatu lõpus olev «südamete tabel». Seal on kirjas, kui palju üht või teist toiduainet tohib üldse süüa ning kuidas toituda näiteks trennipäeval või «laisal päeval». «Ise võtsin seda südamete tabelit järgides kahe kuuga alla kuus kilo, ja see oli väga lihtne,» ütleb ta. Lisaks kaloritabelitele on Angelika raamatusse pannud ka 13 maailma kõige tuntumat dieeti. «Las nad seal olla, inimesi ju huvitab. Ma ise olen kogu selle dieedipidamise kadalipu läbi teinud, kuni lõpuks jõudnud selleni, et süüa võib kõike. Tähtsad on kogused!» Angelica üllatused toidupoes 1) Olin alati arvanud, et tuleks eelistada kala ja kana, kuid avastasin, et Hesburgeri kanahamburger annab 647 kcal ja tavaline hamburger vaid 335 kcal. Vahetuleneb ilmselt kastmest ja toote kaalust. 2) Saja grammi kalorsus võib mõne toiduaine puhul olla väike, aga inimene tavaliselt ei arvesta, kui palju miski kaalub. Seepärast usutaksegi, et kapsad ja porgandid ei anna suurt midagi. Annavad ikka! Et pool keskmist arbuusi, mis pealtnäha on puhas vesi, annab 500–600 kcal, olimulle näiteks paras üllatus! 3) Ettevaatust light-toodetega! Leidsin toidupoest ühe batoonkohupiima, mille pakendil oli suur silt: väherasvane. Tegelikult sisaldab see 9 protsenti rasva. Samas võivad piimatooted kanda silti väherasvane vaid siis, kui sisaldavad kuni 3 protsenti rasva. 4) Igal pool räägitakse, et vahetage sai täisterasaia vastu. Aga sellist saia, mille tegemisel oleks kasutatud täisterajahu, mina poest pole leidnud! Ega valgest nisujahust sai, millele on lisatud veidi nisukliisid või idusid, ole veel täisterasai. Ka «täisteraleiva» koostist tuleb teraselt uurida, sest sageli on need teraleivad, mitte täisteraleivad. 5) Mozzarella juustu reklaamitakse väherasvase ja tervisliku tootena. Avastasin aga, et üks Vigala mozzarellajuustu «muna» annab poole minu päevasest energiavajadusest ehk 750 kcal ja kogupäevase rasvakoguse ehk 54 g! 6) Tuntud tootja reklaamib oma friikartuleid kõlavalt: «40 protsenti vähem rasva!». Ainult et väga väikeses kirjas on lisatud: «Siis, kui ahjus teha.» Angelika soovitused Ära loe kaloreid, parem uuri, millest toiduained koosnevad. Kaloril ja kaloril on vahe. Kas tead, mis on MDM (mehaaniliselt konditustatud lihamass)?