www.naisteleht.ee	 TEEMAD Ajukasvajaga Kristi: «Karm diagnoos oli alles algus.» 16. Juuni 2006 - 20:50 | naisteleht Oli talv 2003. Libedad ja liivatamata teed. Kukkumine oli tavaline nähtus. Kristile (20) paraku traagiline – algasid lõputud peavalud, oksendamine, unetud ööd. «Alguses lootsin, et peavalud lähevad ise üle. Ei läinud. Viimaks olin omadega nii läbi, et ei jõudnud kätt ega jalga liigutada. Ja siis ühel päeval, kui ei suutnud enam valuga heidelda, viidi mind kiirabiga haiglasse,» kõneleb Kristi. Pärast pikki uuringuid teatasid arstid, et opereerida seda kasvajat ei saa, sest see asub kohas, kus ainult üks vale mikromillimeeter võib noore neiu elu pöördumatult halvemuse poole muuta. «Leiti, et õigem oleks kasvajat mitte kruttida. Et ma siiski saaksin edasi elada ja et mul vesipead ei tekiks, paigaldati toru, mis aitab peaajuvedelikku ringluses hoida. See on imepisike ja seda pole tundagi,» kõneleb Kristi. Kristi tunnistab, et alguses jäi talle diagnoosi raskus mõistetamatuks. «Lihtsalt nii uskumatu tundus kõik. Alles pärast operatsiooni hakkasin aru saama, et mul on kasvaja. Ema läks loomulikult tohutult paanikasse, talle oli see šokk.» Hormoonravi kasvatas kaalu Kui enne operatsiooni oli 158 sentimeetri pikkune Kristi nääpsuke, siis pärast hormoonravi tõusis tema kehakaal 74 kiloni. «Olin suure kehaga pisike plika,» meenutab Kristi aegu, mil kehakaal aina kasvas. Kristi aga pole inimene, kes jääks pikalt nurka norutama. Ta eelistab tegevusetusele tegutsemist. «Peavalud olid möödas, aeg oli elu edasi elada, mis siis, et ajukasvajaga. Mul on selline sisemine jõud kaasa antud, olen palju pidanud iseendaga hakkama saama. Sain enne ja saan nüüdki,» on neiu veendunud. Liitus kaalujälgijate rühmaga Nagu paljudele naistele, pole Kristilegi võõrad igasugused imedieedid ja tabletid. Paraku need soovitud efekti ei andnud. «Kaalujälgijates tundsin, et tervis hakkas paranema, kaal langema. Mõistsin, et olin teinud õige valiku,» räägib Kristi. Ta pani märgi maha: kevadel alustab kaalujälgimist ja jõuluks on soovkaalus. 7. aprillist 22. detsembrini võttis Kristi alla 20 kilo. Ta on taas sale, 52,5 kg noor naine ja ka vahepealsed number 44 riided on tagasi suuruse 34-36 vastu vahetanud. Kaalujälgijate kuldliikmeks valitud Kristi kinnitab, et kaalujälgimine läks ladusalt: iga nädal kadus umbes 800 grammi kuni kilo. Kallim toetas moraalselt Kristil on vedanud. Tal on oma poiss Sten, kes armus temasse siis, kui Kristi oli priske ja alles toibus operatsioonist. Kuigi noored olid elanud Harjumaal ühes külas aastaid, polnud nad tihti kokku puutunud. Pöördeliseks sai külapidu umbes aasta tagasi, kus sõprusest arenes kaunis tunne. «Steniga on nii hea rääkida. Võin talle kõike usaldada. Rääkisin kasvajast, rääkisin murest kehakaalu pärast. Sten kuulas ja oli mulle suureks toeks. Kui läksin kaalujälgijatesse, siis ei väsinud ta mind kiitmast pisimagi edusammu eest,» kõneleb Kristi oma kallimast ainult ülivõrdes. Õppida ja elada õnnelikuna! Juba sel suvel võib täituda Kristi teinegi unistus: kui kõik hästi läheb, saab temast üliõpilane. Praegu Selveris müüjana töötav neiu unistab majandusõpingutest Tallinna Tehnikaülikoolis. «Kui minu endine elu möödus laisa, pahura, väsinu ja üksikuna, siis nüüd on kõik vastupidi. Olen õnnelik, krapsakas, energiline ja püsimatu ning tahan elult vaid üht – elada õnnelikuna!»