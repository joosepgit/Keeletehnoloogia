www.naisteleht.ee	 Kuidas testisime? Võtsime krabipulgad luubi alla pakendi avamisest maitsmiseni. Esiteks huvitas meid, kui hull lehk krabipakendist vastu lööb. Seejärel proovisime järele, kui kergesti või raskesti krabipulga seda ümbritsevast kilest kätte saab. Kui see katsumus edukalt läbitud, hindasime krabipulka ennast: kuidas maitseb, kas konsistents on krabilihalik ja ega pulk liiga kuiv või vesine ole. Tööd jagus kohe pikemaks ajaks! Vici krabipulgad Hind: 11.90 Peaaegu tõelise krabiliha maitsega! Kile tuleb iga pulga ümbert kergesti lahti. Krabipulk pole nätske ega niiske, samas ka mitte kuiv – kõike on parajalt, ainult pakendist õhkuv krabilehk on kohati hingemattev! Kriskali krabipulgad Hind: 9.90 Hiiglasuured krabipulgad rabavad mädamunalõhnaga, mistõttu tuleb nende maitsmiseks end tükk aega koguda. Tagatipuks on pulgad kuidagi vesised ja kipuvad tilkuma. Aga maitse! See on üle ootuste hea, peaaegu sama hea kui meie lemmikul. Makra krabipulgad Hind: 6.90 Aastate tagant tuttavate tugevalõhnaliste Mak­ra krabipulkade lahtiriietamisel tuleb jõudu rakendada: kile ei taha kuidagi järele anda. Mälu järgi peaks nende maitse olema oivaline, aga tuleb pettuda: kuigi üsna sarnased Vicile, on nende maitse sootuks nõrgem ja konsistents kuivem! Vici Kamtšatka krabipulgad Hind: 18.90 Veidra kujuga pulkadel pole peaaegu mingit lõhna, kuid see-eest on nad imeliku veniva konsistentsiga ja ehmatavalt tugeva ning kalase maitsega. See pole halb, aga laialt kiitma ka ei kutsu. Õnneks ei maitsnud me seda esimesena, muidu oleks teiste maitse tundmata jäänud. Vajab harjumist. Columbuse krabipulgad Hind: 6.90 Krabipulgad pääsevad kilest välja suurema vaevata ega haise silmanägemist hägustavalt nagu mõned. Aga sellega pidu lõpeb. Colum­buse krabipulk tundub pärast konkurente meile vahtkummisarnane ja maitsetu. Puhtalt süües ehk midagi veel tajud, aga lisanditega, näiteks saia peal, kaob maitse sootuks. Atlantika krabipulgad Hind: 6.90 See krabipulk meile ei maitse! Libe nagu angerjas, vingerdab end kilest välja enne, kui ta õieti kättegi jõuame võtta. Koostis on teraline ja maitse krabist väga kaugel. Mingit mereannilist see võib-olla meenutab, aga igal juhul mitte krabi.