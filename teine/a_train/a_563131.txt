www.naisteleht.ee	 Toit ja jook: Ei sealihale! Toit on maitsev. Aasiapärane, kuid mitte eriti vürtsikas. Kuna Indoneesia on moslemiriik, siis lihatoite, sealihast rääkimata, paljudes kohtades ei pakuta. Külakestes, kus restorane pole, on menüü lihtne, ühekülgne ja tervislik: nii hommikuks, lõunaks kui ka õhtuks pakutakse «püha kolmainsust» – nuudleid, riisi ja praekala. Elamus: Paadisõit Tamanjaya külast algab retk mootorpaatidega Ujung Kuloni saarekestele. Hoiatust «Veidi vett võib paati sattuda!» tasub võtta rohkem kui tõsiselt. Tegelikkuses loksuvad lained üle paadikese kogu sõidu kestel, nii et hiljem on raske leida kuiva kohta ka koti kõige sügavamas sopis ning näpuotsad on ligunemisest kortsus. Kuna kliima on üliniiske, ei kuiva riided kogu saarekestel veedetud aja jooksul ära. Küll aga tekib neile spetsiifiline soolakas lehk. Kuidas kohale saab? Kõigepealt tuleb lennata Indoneesia pealinna Jakartasse. Sinna viib Stockholmist mõistliku hinnaga kohale Qatar Airways. Ujung Kuloni rahvusparki pääseb autoga. Teekonna lõpuosas rapub autot maailma jubedaim munakivitee, adrenaliini lisab praktiliselt sissevajunud sildade ületamine. Indoneesia viisa saab osta piirilt.