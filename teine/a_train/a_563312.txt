arvamus.postimees.ee	 Mart Taevere: mis saab televisioonist? Üks vana-aastalõpu saade ehmatas tõeliselt – stuudiosse toodi s… ja seda määriti ka ekraanile … kaude siis ka vaatajate peale! Või – oli see vihje poliitikutele? Või valitsusele ja riigikogule, kelle «hoole all» on käinud pidev televisiooni alarahastamine? Et teie meile nii, meie teile naa. Kõik see kokku pidi olema vist paroodia ja naljakas. «Te tahate minna peldikusse?» küsis vahtmeister armastusväärselt. «Kas selle taga ei peitu aga midagi muud?» Ja ta puuris oma pilgu Švejkile näkku. «Selle taga peitub tõesti ainult suur häda, härra vahtmeister,» vastas Švejk. Uuel aastal jätkub viimaste aastate trend – häid omasaateid kui niisuguseid jääb Eesti telekanalites järjest vähemaks. Ja kui otsida meie oma elusaateid, siis neid peaaegu ei leiagi. On toredad kultuuri- ja lastesaated, on. On mõned head stuudiosaated, nagu näiteks «Vabariigi kodanikud». On häid sisseostetud dokumentaalfilme ja normaalseid krimiseriaale. Aga võõra hobuse seljas kaugele ei sõida… ETVs on veel ka «Pealtnägija», aga seegi osaliselt vaid meelelahutuslik-uuriv. Reklaamist elatuvates kanalites… No jah. Seal ei saavatki teha head omasaadet? «Võsareporter»? Ja ongi enam-vähem kõik. Aga tõsielusaateid pole. Pole ka ehedat elu, mida ju elatakse. Pole probleeme analüüsivaid, lahendusi pakkuvaid, uurivaid ja ka saateid, mis ärgitaks diskuteerima. Pole. Tooni annavad ja tempot dikteerivad mitmesugused mängud, mõttetud tapmisfilmid ja naiivsed «seebid». Neis pakutav ei ole enamasti hariv, informatiivne ega eluline. Huvitav ka mitte. Kas siis televisioon on ikkagi pelgalt meelelahutus või peab tegema ja saab teha ka tõsiseid saateid? See on igipõline vaidlus. Auditooriumi uurijad ja programmide planeerijad väidavad, et vaataja ei tahtvatki õhtusel ajal, pärast tööd, telepurgist enam midagi tõsist saada. Ollakse väsinud ja stressis. Tahetakse lõõgastuda. Järelikult – vaid tsirkust leiva kõrvale. Aga nii arvab vaid üks osa vaatajatest. Ülejäänud – keegi täpselt ei tea, kui suur protsent see on – ei vaatagi midagi. Ja kuidas uurijad küsivad, nõnda ka vastatakse. (Peale selle – valimised lähenevad!) Veel öeldakse, et saadete tegemiseks on vähe raha. Jääb aina vähemaks. Õige, raha on alati vähe. Ka siis, kui kaks korda suurem summa antakse. (Miks ei ole suudetud lubamaksu seadust vastu võtta? Kas tõesti oleme oma põhjanaabritest nii palju kehvemad ja saamatumad? Või kindlat protsenti riigieelarvest? Aga seda peab küsima poliitikute käest. Eks pidevalt (ala)rahastades saab teletegijatele dikteerida oma mängureegleid. Keda, millal, kui palju. Valimiste eel seda enam.) Neljas võim ei täida Eestis oma ülesannet. Ring on täis. Miks elusaateid ikkagi ei tehta? Aga sellepärast, et kergekaalulised saated sobivad ka (keskastme) telejuhtidele. Neid saab tegijailt nõuda PALJU. Ühikutes. Ja et tehtaks KIIRESTI. Ja toota saab neid ju ODAVALT. Suhteliselt odavalt. Samas, eks tegijad on ise ka süüdi. Latt on lastud madalale ja rügatakse kohati hullu moodi. Hommikul ühes, lõuna ajal teises ja õhtul kolmandas kanalis. Üks inimene saatetiimis peab tihti tegema ära mitme inimese töö, aga vastu saab ühe inimese palga. Protestida ka ei saa, sest ukse taga olevat järjekord, mis lõpeb Lasnamäe kanali lõpus. Järjekord pikeneb ja töö tapab. Kellele on elusaateid vaja? Kõigile. Sest tänane päev, keeruline majandusolukord ja poliitilisi kataklüsme täis aeg eeldab ja vajab häid analüüsivaid saateid. On ju ka unistuste kärpimise aeg. Paljudel, nii tööandjatel kui ka töövõtjatel, tuleb teha raskeid valikuid ja kerge pole kellelgi. Nutt ja hala ei aita. Eesti on väike ja suhteliselt suletud ühiskond. Puhastumiseks on vahel vaja, et tulevad võõrad ja ütlevad. Tegelikult aga tahavad head ja tõsist ajakirjandust kõik. Tegijad, rahastajad, poliitikud ja ka loomulikult vaatajad. Homse Eesti ehitamist peab juba täna alustama. Millest võiks ja peaks rääkima? Vaja on rääkida ausalt ja avameelselt hetkeolukorrast. Perspektiividest ja arengutest. Otsida keerulistest olukordadest väljapääsu. Näiteks: mida ikkagi tähendab pankrot? Ettevõttele, inimesele, üksikisikule, perekonnale. Petuskeem või paratamatus, väljapääs või uppumine? Siis veel niisugused ajatud teemad nagu padujoomine, HIV, narkomaania, vägivald kodus ja koolis jne. Tavainimesele, kes hädas, tuleks ulatada see õige õng. Ida-Virumaa on üks suur probleemide pundar. Katel, mille ventiili kallal urgitsetakse. Keeleprobleemid, piiriprobleemid, väikesed monofunktsionaalsed asulad jne. Teemasid jagub ja seal mail võiks teha iga nädal ühe tõsise saate. Mida oleks huvitav ka teistel vaadata. Kahes keeles. Kas uuriv ajakirjandus on vaid helesinine unistus? Üks väiksemapoolne ettevõtja tunnistas hiljuti, et Eestis pole võimalik ausalt äri ajada. Euronõuded, maksuamet ja kogu äritegevust reguleeriv seaduste pakett on… õudne. Aga uurida oleks palju ja see ju ainult puhastaks Eesti ühiskonda. Aga kas seda tahetakse ikka tõsiselt? Meenub üks Rootsi telesaade, mille tagajärjel lahkus kaitseminister ametist. Ühte kahetunnist saadet tehti terve aasta. Oli väga hea uuriv saade. Meie peame leppima vähemaga, sest meid on vähem. Aga tahtma peame selle võrra rohkem! Praegu saab tõsist ajakirjandust teha vaid meelelahutuse arvelt. Jättes ära ka «seepe» jms. Ekraan ei pea kogu aeg helenduma. Jah, paksu verd saab olema.