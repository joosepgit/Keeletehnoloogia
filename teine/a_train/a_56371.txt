www.advent.ee	 Kuressaare kristlik terviseklubi on mures Kudjape–Upa terviseradade pärast, mida rikuvad mootorsõidukid. “Kujutage ette, mida tunnevad korraldajad, kui kolm päeva enne tervisepäeva üritusi on radade pehmemates kohtades suured mootorsõidukite rööpad sees,” ütles klubi esindaja pastor Märt Pärna. Radade rikkumist juhtub sageli varakevadel, kui hakkavad liikuma ATV-d ja mootorrattad-mopeedid, ning ka sügisel, kui vihm on rajad pehmemaks muutnud. Hoolimatud sõidukijuhid ei hooli ka terviseradade alguses ülespandud infost, et terviserajad on ette nähtud jooksjatele, jalgrattasõitjatele, käijatele, kepikõndijatele lumeta perioodil ja talvel suusatajatele. Pärna sõnul armastavad toredaid metsaradu kasutada ka mootorsõidukitega lapsed. Mitmed koolipoisid sõidavad linnast Upale ja tagasi 5-km terviserada pidi, tekitades sügavaid rööpaid just jalgraja peale. “Oleme välja pannud vastavad liiklusmärgid, aga need on maast välja tõmmatud või puruks pekstud, sama tehakse suunaviitadega,” nentis Märt Pärna. Pastori sõnul on mõned mopeedipoisid rajal ka kätte saadud. Raja lõhkumist vabandavad nad teadmatusega, kuna keelumärgid puuduvat. “Loodame siiski, et asja ei pea politseisse andma,” lausus Pärna. Kuressaare kristlikul terviseklubil on radade kasutajatele palve: kui näete mootorsõidukeid radadel sõitmas, siis kirjutage sõiduki number üles ja teatage telefonil 55 602 013. Radade hooldust ja märgistust tehakse ühiskondlikus korras, palgalisi töötajaid terviseklubil ei ole.