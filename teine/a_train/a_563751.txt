www.bioneer.ee	 „Viimaste aastatega on inimeste teadlikkus vajadusest loodusvaradega säästlikult ringi käia üha kasvanud. Seda ilmestab süvenev arusaam vajadusest sorteerida prügi või viia riided taaskasutuskeskusesse. Millegipärast pole siiski väga levinud, et inimesed tooksid taaskasutuskeskusesse oma vanad, lauasahtlis tolmu koguvad mobiiltelefonid," ütles Elisa juhatuse liige Andrus Hiiepuu . „Teada on, et iga inimene vahetab telefoni keskmiselt kahe aasta tagant, mis viitab sellele, et tarbetult seisvaid mobiiltelefone on tuhandeid." Andrus Hiiepuu sõnas, et Elisa näeb siin võimalust inimeste teadlikkust tõstes ja suhtumist muutes kokku hoida loodusressursse ja tootmisenergiat, sest kui paljud meist teavad, et telefone on peale hävitamist võimalik 65-80% taaskasutada. „Katkistest telefonidest on võimalik toota peaaegu kõike - alates meditsiini tarvetest kuni jäätmekütuse või uute telefonideni," tõdes Andrus Hiiepuu. Nokia Eesti juhatuse liikme Jüri Teemanti sõnul on see konkreetne Elisa poolne aktsioon heaks tõestuseks, et soovime üheskoos juurutada Nokia rohelist mõtteviisi ka Eestis. „Kõik Nokia mobiiltelefonid on toodetud materjalidest, mida saab 80% ulatuses taaskasutada. Nokia poolt läbiviidud ülemaailmne uuring tõestab, et 44% vanades mobiiltelefonidest vedeleb meie kapinurgas täiesti kasutult ja ainult 3% tuuakse tagasi ringlusesse," ütles Jüri Teemant. „Elisa esindustesse toodud vanadest telefonidest on võimalik taastoota näiteks vasest puhkpille ja väärismetallist ehteid või valmistada pargipinke ja plastikust laste mänguväljakuid. Iga kampaania ajal ümbertöötlemiseks toodud vana mobiiltelefon aitab säästa palju loodusressurssi ja energiat, mis muidu kuluks uute mobiiltelefonide valmistamiseks," lisas Jüri Teemant MTÜ Eesti Elektroonikaromu juhatuse esimehe Aivo Kanguse sõnul on mobiilikasutajate keskkonnasäästlik eluviis lihtne, sest alates juunist eksisteerib toimiv akude ja patareide kogumissüsteem ning nüüd saab ka vanu telefone ära anda. "Seega kõik on kinni meie suhtumises. Mobiilide ja nende akude kokku kogumine ja ümbertöötlemine ennetab kahjulike elementide sattumist loodusesse ning pealegi koormavad kasutud asjad karmat," sõnas Aivo Kangus. Eesti Rohelise Liikumise loodussõbraliku toote kampaania juhi Enda Pärisma sõnul on taolised aktsioonid väga teretulnud. „See on väga oluline, et ettevõtted pööravad tähelepanu looduse säästmisele ning motiveerivad inimesi loodusvarasid hoidma. See aktsioon annab inimestele võimaluse vanad telefonid tavaprügisse viskamise asemel utiliseerimisele tuua," sõnas Enda Pärisma. Vanu mobiiltelefone võetakse vastu kõikides Elisa esindustes üle Eesti ning taaskasutatud materjalist konteinereid on müügipunktides kokku pea 500. Et inimestel oleks motivatsiooni vana telefon tagasi tuua, annab Elisa iga esindusse toodud telefoni eest 200 krooni tasuta kõneaega või pakub võimalust osta uus Nokia mobiiltelefon 200 krooni soodsamalt. Tasuta kõneaega saab kuni viie telefoni ehk kuni 1000 krooni ulatuses. Kampaania kestab selle aasta 27. novembrist kuni tuleva aasta 11. jaanuarini. Kampaania lõppedes võtavad Elisa esindused jätkuvalt vanu telefone vastu.