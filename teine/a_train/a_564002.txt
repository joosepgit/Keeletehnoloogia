www.bioneer.ee	 Töö vabatahtlikuna ei ole võib-olla Eestis veel nii igapäevane kui teistes Euroopa riikides, kuid see ei ole enam ka midagi ebatavalist või haruldast. Vabatahtlike tegevusest saab hea ülevaate Vabatahlike Väravast . Tegutseda võib väga erinevatel aladel ning ka panuse maht võib olla erinev. Näiteks saab vabatahtlikuna aidata korraldada üritusi, lüüa kaasa Toidupanga või Reservpäästerühma tegevuses , aidata raamatukogus külastajaid jne. Statistika andmetel pühendab Eestis osa oma vabast ajast vabatahtlikule tegevusele 25% elanikkonnast. Tänapäeval on netikeskkond väga paljudele igapäevane suhtluskeskkond ning uue info allikas. Kui sageli me aga mõtleme sellele, kuidas ja milliste jõududega need portaalid toimivad? Mustrimaailma foorum sündis kaks aastat tagasi ning seda veab entusiastlik Ille Muul, kes armastab mustreid ja kudumist. Tänases loos jagab Ille oma mõtteid foorumist ja vabatahtlikkusest ka Bioneeri lugejatega. Kuidas Mustrimaailm.net tekkis? Mustrimaailma foorumi järgi tekkis vajadus, kui hakkasin tõlkima Garnstudio DROPS Design kudumise- ja heegeldamise mustreid eesti keelde. Väga sageli hakati siis meili teel küsima ja suhtlema ning tekkis mõte, et foorumis oleks küsimused koos vastustega alati olemas ja ka liikmed ise saaksid teineteisele vastuseid anda, jättes mulle rohkem aega tõlkimiseks. Praeguseks on foorumiga liitunud peaaegu 3 000 liiget, nendest 600 käivad regulaarselt lugemas ja kirjutamas ning umbes 100 võtavad pidevalt sõna. Sellise hulga foorumlaste soovidele vastamine ja mustrite tõlkimine on juba tõsine töö, eriti veel vabatahtlikuna. Kui palju abilisi Sul selles tegevuses on? Kui arvestada, et mina ja mõned mu abilised tõlgivad aastas ligi 1000 kudumismustrit oma öisest uneajast, siis see panus on märkimisväärne. Samuti on foorumis moderaatorid vabatahtlikud, kes käivad iga päev lugemas enamikke teemasid ja vastavad kõigile tekkinud küsimustele. Kuidas lugejad ja foorumi liikmed saavad foorumi arengule kaasa aidata? Tegelikult annavadki foorumi liikmed foorumile näo, sest nemad on ju need, kes iga päev suhtlevad. Nende käitumisest ja suhtumisest oleneb, milline on foorumi õhkkond. Nii, et rohkem teemakohaseid toredaid sõbralikke ja abivalmis kommentaare, ning ongi antud panus foorumi paremaks muutmisele! Foorum areneb ja kasvab pidevalt, nagu laps. Minu nägemuses oli pisikene armas kohake, kus küsijad saavad oma vastused ja ideid kudumisteks. Aga nagu päriseluski, väljuvad ka lapsed aegajalt kontrolli alt, ning Mustrimaailma foorum on arenemas suureks suhtluskohaks. Ma siiski üritan kõige selle arengu ja kasvamise juures säilitada foorumis hubase kuduklubi tunnet. Mis Sind motiveerib seda kõike tegema? Andmisrõõm on kõige suurem rõõm. Minu tasu on kõik need äitahhid ja head soovid, mida minu poole teele saadetakse. Tulevikus loodetavasti hakkab foorum ka reklaamide näol ennast ära elatama. Me kõik tahame süüa… või lõnga osta ;).