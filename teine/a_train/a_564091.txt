arvamus.postimees.ee	 Lugejad pakuvad Eesti Obamaks enim Savisaart Postimees.ee üleskutsele pakkuda Eesti Barack Obama tiitlit väärivaid isikuid vastanute seas ei kujunenud välja selget liidrit, kuid teistest enam mainiti Tallinna linnapea ja Keskerakonna liidri Edgar Savisaare nime. REKLAAM Savisaart mainiti kas positiivses või negatiivses võtmes kokku viiel korral. Kolme mainimisega järgnesid reformierakondlasest peaminister Andrus Ansip ja üksikkandidaadina europarlamenti pürgiv Kindral Laidoneri muuseumi direktor Indrek Tarand. Kaks korda mainiti veel Isamaa ja Res Publica Liidu esimeest Mart Laari ning laulja Dave Bentonit. Ühekordselt toodi välja veel paljusid inimesi - nii poliitikuid, ärimehi kui kultuuritegelasi, kusjuures oli nii tõsisemaid kui humoorikamaid pakkumisi. Savisaart mainisid Eesti Obamana nii tema pooldajad kui vastased, tuues muuhulgas välja mõlema poliitiku toetumise sarnasele valijaskonnale. «Kuigi inimesena ta mulle ei meeldi, pole sugugi karismaatiline, on ta suutnud luua Eestis ainsa euroopalikku mõtteviisi propageeriva partei,» põhjendas näiteks kommentaator «Bi-2». Tema arusaama kohaselt on Keskerakonna põhimoto kesklassi heaolu, sotsiaalsed tagatised nõrgematele ning siinsete muukeelsete edukas kaasamine Eesti poliitilisse. Keskerakond on alustanud ka europarlamendi valimiste kampaaniat, kus võib märgata Savisaart ja tema parteikaaslasi hoidmas käes silti kirjaga «Vahetus», mis meenutab Barack Obama USA presidendikampaania sarnast hüüdlauset. Savisaar on ka varem üritanud end Obamaga seostada, haarates detaile nii USA praeguse riigipea mullusest valimiskampaaniast kui ideoloogiast. Juhtimiskonsultant Raimo Ülavere pakkus neljapäevases Postimehes ilmunud arvamusloos, et Eesti võiks leida endale oma Barack Obama, kes süstiks inimestesse majanduskriisiga kaduma läinud usku ja lootust. Ülavere ühtki väga head kandidaati ei leidnud ja jõudis järeldusele, et eestlastele on pigem kombeks ületada probleeme kambakesi.