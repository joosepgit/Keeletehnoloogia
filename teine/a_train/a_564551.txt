arvamus.postimees.ee	 Alo Raun: 9. mai sinimustvalge lipuga? Märkasin täna tööle tulles üht lihtsat, kuid esmapilgul meeldivat asja. Vähemalt Tallinna kesklinnas oli enamik maju lipuehtes. Ja ohei, see polnud punalipp, mida ollakse harjunud tänase tähtpäevaga seostama. See oli meie vana hea sinimustvalge. REKLAAM Loomulikult on lipuheiskamiseks põhjust, sest lisaks Venemaa-poolsele Teise maailmasõja lõpu aastapäevale (nn võidupühale) on täna Euroopa päev. See tähendab, et möödub 62 aastat Euroopa Liidu asutamisest. Eks sel päeval on lippe heisatud varemgi, kuid miskipärast hakkasid nad täna eriti silma. Ja panid mõtlema, kas 9. mai ja sinimustvalge lipp ikka sobivad omavahel kokku. Küsimus on selles, et kui me tahame venelasi paremini Eesti ühiskonda lõimida, annab tulemust ikka see, kui neid võimalikult vähe ärritada. Loomulikult on õigus riigilippu ükspuha millisel päeval enda maja külge püstitada, kuid mõnel päeval võib osa Eesti elanikkonnast võtta seda tülinorimisena, mis tekitab vastumeelsust Eesti riigi ja selle sama lipu suhtes. Viimane ei ole aga kindlasti meie huvides. Samas pole sellele küsimusele head vastust, sest nii nagu venelastel on õigus emotsioonidele, on ka eestlastel. Ning ei ole õigust keelata inimestel tähistada Euroopa Liidu sünnipäeva seetõttu, et ühele kuupäevale on sattunud kaks nii erinevat tähtpäeva. Vaevalt ju lehvitame täna sinimustvalgeid pahatahtliku tagamõttega… Kui aga tahta, et 9. mail punalipu ning sirbi-vasara lehvitamine ja punaarmee mundrite kandmine minevikku vajuks, soovitaksin headest kavatsustest hoolimata täna sinimustvalgega pigem ettevaatlik olla. Äkki on lahendus näidata oma tänast eurorõõmu välja hoopis, lehvitades euroliidu lippu?