www.naisteleht.ee	 Palju soovijaid Kõige olulisemaks peab Evelyn tavamodellide valikul inimese fotogeenilisust ja karismaatilisust, aga ka suhtlemis- ning väljendusoskust. «Meie kodulehel täidab iga päev ankeedi kuni 20 soovijat, kuid paljud neist praagitakse välja,» räägib Evelyn. Hele ütleb, et ka neil on nõudlus modellide järele suur – praktiliselt iga päev on kedagi mõnda reklaami vaja. Kes tööd saab, sellele võib modelliks olemine pakkuda üsna kena lisasissetulekut. Evelyni sõnul saab tavamodell olenevalt töö mahust ja eelkõige kasutusõigustest Eestis kätte 1000 kuni 10 000 krooni. Samas ta mainib, et agentuur otsib pidevalt oma andmebaasi erinevaid tüpaaže ning kutsub soovijaid Living Modelsi veebilehel avaldust täitma. Brett Orloff Arma Kuusik (70) Estonian Casting Agency Neli aastat tagasi reklaamis Estonian Casting Agency end teles. Proua Arma läks sõbrannaga kaasa ja pani ka enda nime kirja. Mõni kuu hiljem helises telefon ja proua kutsuti osalema SL Õhtulehe reklaamvõttel. Arma käis enne pildistamist juuksuris ja lasi end ilusaks teha. Võtteplatsil aga kammiti tal soeng lahti, pandi lokirullid pähe ja tagatipuks tõmmati õlad paljaks. «Pärast seda mõtlesin, et enam ma küll ei lähe!» Aga nüüdseks on Arma osalenud umbes 12 reklaamis ja ka kolme filmi massistseenides. Vahepeal oli ta eriti populaarne: tema näolapp kaunistas Apotheka reklaamil nii tramme, trammipeatusi kui ajakirja Elle. Isiklikuks lemmikuks peab Arma Eesti Loto telereklaami, kus ta esines koos kolme koerakesega. «Tegelikult on kõik need tööd lõbusad ja toredad olnud.» Endaga tehtud reklaame vaatab Arma meeleldi ja arvab, et modellikarjääriga oleks võinud juba varem alustada. «Aga vanaemasid läheb ju tegelikult ka vaja,» leiab ta. Arma lapselapsed julgustavad vanaema takka – kui meeldib, siis käi. Pealegi toob modellitöö pensionile väikese lisa. Alles hiljuti pani taskuraha teenimise eesmärgil end vanaema eeskujul agentuuri kirja ka Arma lapselaps. Andres Orav (46) Living Models Agency Arhitekt Andres sattus modellitööd tegema 15 aastat tagasi, kui üks tuttav fotograaf teda pildistama kutsus. Reklaamides osalemist peab ta lõbusaks vahelduseks igapäevatööle. Kõige vahvamana mäletab Andres Tallinna Linnahallis toimunud Eesti ajaloo teemalise näitus-vaatemängu reklaamklipis Kalevipoja mängimist. «See oli väga lõbus, kui varasel suvehommikul kõndisin metsas, loomanahk ümber,» meenutab mees. Mõne aasta eest osales Andres ühe kuulsa Vene räppari muusikavideos, kus kõik modellid olid alasti. «Ega seal nüüd midagi väga sündsusetut toimunud,» naerab Andres. Mehe viimane töö oli koka roll Felixi purgisuppide telereklaamis. Reklaamitöö jõuab Andreseni lainetena – mõnel aastal pakutakse vaid paari tööd, teisel aastal on ta kaasa löönud isegi 15 reklaamis. Oma hinnatumaks oskuseks modellina peab Andres võimet kehastuda erinevateks karakteriteks. «Vahel pole mu oma ema ka mind ära tundnud!» Virve Krass (63) Living Models Agency Virve kutsus möödunud aasta septembris modellitööd tegema agentuuris töötav poeg Taivo Aasorg, Eesti üks tuntumaid meesmodelle. Ta pani ema pikkuse ja mõõdud kirja ning saatis siis Naistelehe teksapükste loo pildistamisele. «Mina mõtlesin, et mis nalja ta nüüd teeb. Eestimaa on ju ilusaid naisi täis,» muigab Virve. Enne pildistamist keetis Taivo emale kohvi, kuhu valas julgustuseks tilga konjakit. «Aga võttel olid kõik toredad noored inimesed ja mulle tuli ka kohe elu sisse. Tegid mulle veel komplimentegi, et näen kümme aastat noorem välja,» naerab Virve. Toona tehtud fotosid meeldib Virvele praegugi vaadata ja modellitööd teeks ta veel. «Minu kadunud ema ikka ütles, et muidu sa pole suurem asi, aga pildi peale jääd päris ilusti,» naerab naine. Ka Taivo leiab, et ema näol on tegemist kadumaläinud modelliga.