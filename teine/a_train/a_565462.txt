www.naisteleht.ee	 Oma koduõuel seistes näeb Hugo Tallinna vanalinna ja kesklinna torne, aga samal ajal on ta ise metsa sees! 2003. aastal otsustas Hugo, et peab saarele kolima. «Tekkis selline mõte, millest enam lahti ei saanud – et tuleb korter maha müüa ja Aegnale kolida.» Tagasi vaadates tunnistab Hugo, et ju on saar ta ise välja valinud ja temaga omad plaanid teinud, sest teisiti järgnenut seletada ei saa. «Olin siin ühe maja valmis vaadanud ja hakkasin selle kohta uurima. Kahjuks selgus, et seda maja ei müüda,» räägib mees. «Siis tuli meelde, et olin kaks aastat varem Eesti Ekspressist lugenud kuulutust, et keegi müüb saarel kahte maja, ja mäletasin, et kirjutasin selle kontakti kuskile üles.» Imekombel oli Hugol paberitükk numbriga alles ja nii ta helistaski. «Vastaja küsis esimese asjana, kust ma selle numbri sain. Ütlesin, et kahe aasta tagusest Ekspressist,» naerab Hugo. «Alles siis rääkisime edasi. Ja nii ta läks.» Hugo tuli saarele oma majja. Peale tema polnud siin ühtki inimest. Algus oli raske, sest maja oli kaua tühjalt seisnud ja lagunenud ning ümbrus käest läinud. «Õnneks ma tööd ei karda,» ütleb Hugo. «Olen nagu sulavõisse kukkunud, kui saan ise midagi teha.» Ihuüksi vaikuses Esimest talve Aegnal meenutab Hugo härdusega. «Mul polnud televiisorit ega midagi. Ainus heli oli ahjus tule praksumine. » Kuid hirmu pole ta saarel kunagi tundnud: «Sellepärast ma arvangi, et saar valis minu – ma nagu kukkusin siia tulles oma kohale.» Nüüd on Hugol kaaslaseks ja abiliseks Juku. «Käisin mitu aastat talle peale, et ta ka ära saarele tuleks – lõpuks ta otsustaski, et senine töö on tema jaoks ennast ammendanud, ring sai täis ja ta tuli mulle siia seltsiks.» Juku on endine Eesti tippkondiiter, kes tegeleb nüüd maatööga. Kõigile neile, kes aastaid tagasi vaatasid Maire Aunaste juhitud saadet «Reisile Sinuga », peaks Juku tuttav olema – oli ta ju selle saate kirglik fänn. Hugo kinnitusel oli alguses kõige raskem mandril käimine. «Mul polnud oma transporti. Nii sõltusin alati teistest, kui oli vaja saarele või maale minna.» Kaks aastat tagasi kevadel ostis ta endale paadi, et saaks vabalt liikuda. Hugole on loodus ja keskkond väga olulised teemad. «Keskkond mõjutab inimese käitumist kõige rohkem. Korras keskkonnas käituvad inimesed paremini, » usub mees. Hugo eestvedamisel on loodud ka Aegna elanike ühendus, kuhu on registreeritud kaheksa inimest. «Saime Eesti Posti niikaugele, et nad meile posti tooks – nüüd on meil Rohuneeme sadamas oma postkast. Praegu tegeleme sellega, et parandataks mobiililevi, sest pool saart on ikka levist väljas,» räägib Hugo oma argipäevadest. Muuhulgas on ta asunud uurima Aegna ajalugu. «Saarel on alati olnud tihe asustus. Esimese vabariigi ajal elas siin aasta läbi 500 inimest, oli kool ja kirik.» Kontaktid kunagiste Aegna elanikega on tekkinud etteaimamatuid teid pidi. «Keegi nägi näiteks «Osooni» saadet ja saatis mulle väga väärtuslikke vanu dokumente. Teinekord kuulsin ise juhuslikult sadamas, kuidas üks inimene rääkis midagi Aegnast. Läksin ligi, tutvustasin ennast ja saime niimoodi jutu peale.» Saare teised asukad Hugol on ka suur uudis: Aegna, mida on alati reklaamitud ussivaba saarena, ei ole seda enam! «Eelmisest aastast kolisid meile nastikud.» Nastikute järel seadsid end seal sisse koprad. Veel elab Aegnal põtru, kitsi, merikotkapaar ja muidugi ohtralt sääski. «Kullilisi on ka palju tekkinud. Need on kahjuks kõik saare oravad nahka pannud. » Hugo enda panus saare faunasse on paar varjupaigast toodud kassi ja nende järeltulijad. «Rebastega on neil siin kiskumist olnud. Kui isane üksi oli, siis polnud midagi, aga emane läks kohe rebastega tüli otsima.» Saare loomad peavad Hugot ja Jukut omadeks ega karda neid. «Me siin käime hoovis ringi ja kits vahib uudishimulikult meie tegemisi, aga nagu kuuleb suurelt teelt hääli, paneb kohe jooksu.» Sel talvel jääb saarele juba neli inimest. «Aegna elu hakkab hoogu sisse saama,» on Hugo rahul. Tema enda nägemuses võiks saar olla aastaringne puhkekeskus. Oma elamisega on Hugol suured plaanid: vaja ehitada saun, vahetada maja katus ja remontida toad, et saaks hakata külalistemaja pidama. «Kevadest läheb meil siin kõva ehitus lahti,» lubab Hugo.