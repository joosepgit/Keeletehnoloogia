arvamus.postimees.ee	 Argo Ideon: Vene karussell Tulevase presidendi Vladimir Putini ja Kremli põhiideoloogi Vladislav Surkovi jaoks polnud eilne hommik vist parimaid nende seas, mida nad Vene võimutipus olles näinud on. REKLAAM Võimupartei Ühtne Venemaa sai duumavalimistel suhteliselt piinliku tulemuse, loovutades ligi 15 protsenti valijahäältest ning jäädes kokkuvõttes alla 50 protsendi. Valimissüsteem tagab küll neile duumas väikese ülekaalu, ent mitte säravaid võitjaloorbereid. Näo säilitamise huvides olnuks Kremlile vaja hääli vähemalt 55 protsendi kandis, siis saanuks punastamata esitada teesi, et rahva enamus tõepoolest toetab senist kurssi. Mis aga Kremli prestiiži jaoks veelgi hullem, ka see napp 50 protsenti ei tulnud kätte trikitamiseta. Üks nende valimiste kõlavamaid märksõnasid oli «karussell» – sellega tähistas Vene meedia seda, kui bussi- või autotäis rahvast mööda valimisjaoskondi ringi sõitma pandi, et nad igas jaoskonnas partei nr 6 poolt sedeleid kasti laseks. Kuidas selliseid sõite korraldati, sellest on ilmunud juba hulk üksikasjalikke kirjeldusi – mis kleepsu järgi passil pidid kaasosalised valimiskomisjonides need «karussellisõitjad» ära tundma, kui palju neile maksta lubati ning isegi kuidas neid pitsaga toideti. Vanasti oleks võinud selliseid võltsinguid korraldada suhteliselt karistamatult (ja ilmselt korraldatigi). Nüüd aga on Venemaal saabunud internetiajastu. Mobiiltelefoniga filmitud klipp võltsimiskatsest on üpris mõjus vastus ametlikule seisukohale, et valimised toimusid üldiselt seaduslikult ja suuremate rikkumisteta. Kui internetis toimuv oleks võimudele täielikult nagu hane selga vesi, siis ilmselt ei oleks keegi näinud vaeva pühapäeval rikkumisi kirjeldavate saitide vastu võrgurünnakute korraldamisega. Kui polnuks tarvis Ühtse Venemaa häältesaaki õhku juurde pumbata, kas keegi oleks viitsinud organiseerida räpast mustamiskampaaniat valimisvõltsimistega sõdiva kodanikuühenduse Golos vastu? Ning lõpuks, kui kodanikualgatused ja sõltumatud valimisvaatlejad võimu ei torkinuks, vaevalt oleks Ühtse Venemaa presidendikandidaat Vladimir Putin kutsunud 27. novembril Ühtse Venemaa kongressil välismaalt toetusi saavaid aktiviste (nagu Golos seda on) juudasteks. «Mõttetu töö! Nagu meil rahva seas öeldakse, raha tuulde loopimine,» iseloomustas nende tegevust Putin. Kuid lasta aktivistidel vabalt internetis möllata ja võimu välja naerda – pikas perspektiivis kahjulik. Veeb range kontrolli alla võtta, nagu suured telejaamad, näeb samuti enne presidendivalimisi nadi välja. Kremli peremeestel on nüüd veidi mõtteainet.