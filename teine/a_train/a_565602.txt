www.bioneer.ee	 Hotelli müügi- ja turundusjuhi Kadi Elmeste sõnul on rahvusvaheliselt tuntud märk oluline iseäranis väliskülalistele mõeldes, kes valivad selle alusel peatuskohti. “Mõisakompleksi külaliste seas on palju Kesk-Euroopa puhkajaid, kes tähtsustavad rohelist mõtteviisi väga kõrgelt,” sõnas ta. “Kui näiteks eestlased peavad tagasisidet andes keskkonnasõbralikkuse aspekti väheoluliseks, siis Saksamaalt tulnud puhkajad annavad meelsasti ka omapoolseid soovitusi, kuidas veelgi säästlikumalt tegutseda.” Kadi Elmeste lisas ka, et kuivõrd Sagadi mõisas toimiva RMK Sagadi metsakeskuse eesmärgiks on külaliste loodus- ja keskkonnateadlikkuse suurendamine, on Rohelise Võtmega liitumine puhast keskkonda ja säästvat mõtteviisi toetavate põhimõtete veelkordne rõhutamine. „Näiteks on keskkonnateadlikel inimestel võimalik meie juures pidada rohelist seminari, hoolitsedes samal ajal oma ökoloogilise jalajälje vähendamise eest, kuna iga rohelise seminari kliendi eest istutatakse metsa üks uus puu,” sõnas ta. “Lisaks saab soovi korral Sagadi mõisa kodulehel CO2-kalkulaatori abil välja arvutada, kui palju oma eluviisi ja tarbimisega aastas süsihappegaasi tekitatakse ning mitu puud tuleks selle koguse neutraliseerimiseks istutada.“ Rohelise Võtme diplomi andis RMK Sagadi mõisa hotellile üle EASi turismiarenduskeskus. “Roheline Võti näitab hotelli külalistele, kuidas saavutada harmoonia kvaliteedi ja keskkonnasõbraliku tegutsemise vahel,” sõnas EASi turismiarenduskeskuse direktor Tarmo Mutso. “Hotelli keskkonnasõbralikud tegevused koostöös looduskooli ja metsamuuseumiga on kindlasti inspireerivaks eeskujuks ka teistele turismiettevõtjatele.”