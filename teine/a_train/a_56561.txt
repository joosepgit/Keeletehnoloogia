www.naisteleht.ee	 TEEMAD Hoiatus: glükoosisiirup on ohtlikum kui suhkur! 4. Mai 2007 - 10:56 | anonüümne Tort on kõrge glükeemiline indeksiga.: Foto: Bulls Aasta-aastalt haigestuvad diabeeti üha nooremad inimesed ning suur süü selles on odaval glükoosisiirupil, mida toiduainetetööstus suhkru asemel kasutab. Toiduainetetöösturid asendavad tavalise suhkru sageli teise magusaine – glükoosisiirupiga, sest see on odavam, ütleb Göteborgi Chalmersi tehnikaülikooli professor Göran Petersson. Kuid glükoosisiirupil on meie tervisele kaks korda negatiivsem mõju kui suhkrul. Esiteks on glükoosisiirupil suhkrust kõrgem glükeemiline indeks: glükoosil 100, suhkrul 75. Teiseks kulub glükoosisiirupit palju rohkem kui suhkrut, saavutamaks samaväärset magusust. Kõrge glükeemilise indeksiga glükoosisiirup tõstab tarbides kohe veresuhkru taset. Maiustuste kaudu ohtlik lastele Glükoosisiirupit kasutatakse ohtralt ka tavalistes toiduainetes, kuid kõige enam muidugi maiustustes. Selles faktist Petersson järeldabki, et enim on ohustatud lapsed. «See on tõsine probleem seda enam, et tänapäeval haigestutakse diabeeti üha nooremas eas,» sõnab ta. Samas Huddinge’i ülikooli ülekaaluliste laste keskuse peaarst Claude Marcus glükoosisiirupi tarbimist väga tõsiseks ohuks ei pea. «Ma ei usu, et kõrge glükeemilise indeksiga toiduainete tarbimisel oleks suhkruhaiguse väljakujunemisel nii suur mõju. Kõige tähtsam on jälgida kogu päeva jooksul tarbitavat suhkrukogust ja hoolitseda, et lapsed võimalikult vähe maiustaksid.» Petersson aga jääb enda juurde, et glükoosisiirupi tarbimine on tõsine probleem, seda enam, et tootjad peidavad selle pakendeil toote koostisainete nimekirjas hoopis teiste, süütumate nimetuste taha. Uurige pakendeid hoolikalt! «Tärklise- või maisisiirup või lihtsalt glükoos toote pakendil tähendavad kõik ühte ja sedasama – glükoosisiirupit,» ütleb Petersson ning paneb kõigile südamele: «Enne toidukauba ostukorvi panemist tuleb pakendilt lugeda, mida see sisaldab!» Nagu juba öeldud, kasutatakse glükoosisiirupit suhkru asendajana palju maiustustes. Ent see on ka magusa leiva, koolajookide ning pehme tofee-täidisega šokolaadi üks komponente. «Ja jäätised, eriti just 1-2-liitristes pakendites müüdavad jäätised, on suhkru asemel tehtud sageli glükoosisiirupiga,» ütleb Petersson. Mis on ehk GI? Glükeemiline indeks iseloomustab toiduainete süsivesikute sisaldust ja nende mõju organismile. Toiduained jaotatakse madala, keskmise ja kõrge glükeemilise indeksiga gruppidesse. Võrdluseks on võetud glükoos, mille GI on 100 ja mis tõstab kiiresti veresuhkrut.