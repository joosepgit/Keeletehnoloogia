www.naisteleht.ee	 Veel parem kui unistas: Kerttu ütleb, et ehkki ta arvas, et elu koos Lilyaniga saab olema ilus, on see tegelikult veelgi ilusam. Kas perenaise tundeid jagab ka tema kuulus kass Printer Bob, pole kindel...: F: Helin Loik 14. detsembril tütre emaks saanud stsenarist ja kirjanik Kerttu Rakke (39) ütleb, et lapseootus tuli tema ellu väga meeldiva üllatusena. «Tundsin end rasedusest teada saades kohutavalt õnnelikuna,» kinnitab ta. Kerttu vanem laps, paari nädala pärast 21aastaseks saav Matthias naudib suure venna rolli täiega. Kas laps oli planeeritud või tuli üllatusena? Meeldiva üllatusena. Kui taipasin, et olen rase (sain sellest aru ammu enne seda, kui testid näitama hakkasid), tundsin end kohutavalt õnnelikuna. Kuidas sünnitus läks? Sünnitus läks üllatavalt kergelt — sain hakkama vähem kui nelja tunniga. Siinkohal tänan Fertilitase haigla töötajaid! Nagu tema vanem vendki, sündis Lilyan täpselt kaks nädalat enne tähtaega. Nii et Õhtulehe «kõhuvaatlejad», kes ennustasid lapse sündi veebruarikuusse, panid üsna kõvasti mööda. Miks selline nimi — Lilyan? Nägin paar nädalat enne lapse sündi unes, et panen lapsele nimeks Lilian. Lapse isa kiitis nime heaks ja pakkus teise «i» asemel «y» — siis polevat kahtlust, et tegemist on tüdrukunimega. Kuidas tita kasvab? Kas teeb palju tralli või on rahulik laps? Praegu on ta veel väike, kolmenädalane, ja eriti palju temaga tegelema ei pea. Gaasidest tõenäoliselt ei pääse, aga muidu on ta tõesti väga tubli laps, sööb korralikult ja magab hästi. Loodetavasti on tütar pärinud oma vanemate une — me mõlemad oleme parajad unekotid. Kelle nägu Lilyan on? Tal on isa mustad silmad ja minu suu. Tõsine pilk, millega maailma vaadatakse, on aga täiesti tema enda oma. Ei saa jätta küsimata Eesti avalikkust kuude kaupa erutanud küsimust: kes ikkagi on Kerttu Rakke lapse isa? Lapse isa ei ole mingi kuulsus ja tema nimi ei ütle Eesti rahvale midagi. Ta pole eestlane, hispaanlane, rootslane, prantslane ega mustanahaline. Ta on minust viis aastat noorem, elab Pariisis, tegeleb kindlustusega. Kena mees on — pikk ja sportlik! Tutvusime 2008. aasta suvel, kui ma esimest korda Pariisis käisin. Kuna mu viimaste aastate suhted on kõik üürikeseks ja mõttetuks jäänud, ei lootnud ma ka sellest suhtest eriti midagi. Ootamatult avastasin, et olen aasta jooksul lausa kuus korda Pariisis käinud… Nüüdseks on tema ka Eestis käinud, kolm korda. On sul plaanis ka ametlikult mehele minna? Kindlat plaani ei ole. Sõrmuse sain küll juba möödunud kevadel, aga tõsisemaid jutte pole olnud. Me mõlemad oleme parajad egotsentrikud ning eelistame visiitsuhet. Kas sul üksi raske ei ole? «Kodu keset linna» stsenaariumi kirjutamisest sa ju lapsepuhkust ei saa. Kuna «Kodu keset linna» võtted algavad juba jaanuari viimasel nädalal, siis tuleb loomulikult kirjutama hakata. Õnneks magavad beebid palju ja mul on paar sõbrannat, kes on valmis vajadusel appi tõttama, titte kussutama ja temaga jalutamas käima. Autojuhi ja asjaajajana saan kasutada oma vanemat last. Talle see isegi meeldib — ülejäänud aja on ju auto nüüd vaid tema käsutuses! Kui palju erineb lapsesaamine nüüd ja 21 aastat tagasi? Võrreldes Matthiase sünniga on praegu kõik täiesti teistmoodi. Õnneks! Juba elementaarsed materiaalsed võimalused on teised: ühekordsed mähkmed, automaatpesumasin, lai valik beebiriideid jne. Samuti on tunduvalt mõnusam saada laps kellegagi koos, mitte olla vaevalt täisealine vallasema, keda igaühel on «õigus» hukka mõista. Kuidas Matthias oma suure venna rolli sattumisse suhtus? Matthias on väikesest õest vaimustuses. Tema väitel olevat ta peaaegu kogu elu endale väikest õde tahtnud. Millegipärast pole mina seda kuulnud… Mis sulle oma lapses kõige rohkem meeldib? Kõik! Ma tean, et see kõlab tobedalt, aga ta on tõesti maailma kõige nunnum tita! Nagu kõigi emade meelest nende lapsed on. Kas teise lapse saamine on sind muutnud? Olin kogu raseduse aja rõõmsa roosa mulli sees, ja tundub, et see hormoonimöll jätkub siiani. Nii et jah, on küll muutnud. Karskeks ja õnnelikuks. Eve Jaakson