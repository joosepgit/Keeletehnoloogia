www.naisteleht.ee	 Esimene katsejänes – pere Tõele au andes on Go Travelis reisikonsultandi ametit pidava Anna-Liisa kokkamiskires süüdi tema ema Viivi. Sest ema armastab hirmsasti peterselli, aga Anna-Liisa ei armasta. «Nii tuligi mul juba varakult hakata ise endale süüa tegema, et sellest petersellist pääseda,» naerab tütar. Ent ema on rõõmus: kui seda köögis harjutamist poleks lapsena olnud, siis poleks ju praegu ka konkursivõitu tulnud. «Aga see võit läks õigesse kohta küll. Anna teeb väääääääga hästi süüa,» rõhutab Viivi. Päris alguses kõik nii roosiline muidugi polnud. Pere rotveilerit Herat ähvardas isegi tõsine oht paksuks minna, sest toidud, mis Anna-Liisal välja ei tulnud, söötsid ema ja isa Ivar tütre selja taga salaja koerale sisse. Aga harjutamisega asi paranes ja Hera pääses ülekilodest. «Siis oli olukord selline, et meie tulime koju ja juba lõhnast tundsime, et Anna on jälle väga head pastat või mõnd vormirooga teinud,» meenutab ema. Just vormiroad on Anna-Liisal kõige paremini käpas. Küpsetisi ta eriti ei armasta ja ema moodi võrratuid liharoogi ta oma sõnul ka teha ei oska. Aga andke vaid pada, mõned köögiviljad (eriti sibulat!), natuke majoneesi ja liha ning voila! Anna-Liisa võlub teile fantastilise roa. Tõelise meistriklassi on ta omandanud lasanje valmistamises, mida sõbrad aegajalt ikka temalt nõuavad. Kokkab igal õhtul Häda on aga selles, et Anna-Liisa ja Marko köögis ei ole ahju. See lihtsalt ei mahuks nende tillukesse korterisse ära. Nii et kui hirmus ahjuprae isu tuleb, käib Anna-Liisa küpsetamas vanematekodus või sõprade juures. Aga oma kodus teeb ta süüa kindlasti igal õhtul. «Makarone, suppe, viimasel ajal olen avastanud praekartulite võlu,» loetleb ta. Marko kiidab, et süüa saab kodus tõesti hästi, sest Anna-Liisal tulevad kõik toidud väga maitsvad välja. Sellised mõnusad, lihtsad ja kodused. Ainult siis, kui Marko võtab ette kotlettide tegemise, on tema köögis kuningas. «Siis ei lase ta mind köögi uksest ka sisse,» muigab Anna-Liisa ja kiidab elukaaslase kotlette sama soojalt nagu too enne tema kulinaarseid katsetusi. Naistelehe ja Santa Maria konkursi võiduretsept Kartuli-pajaroog (Anna-Liisa Krönström) 60 min 8 keskmist kartulit 2 porgandit 3 marineeritud kurki 2 paprikat 300 g pekiäärisega sinki 2 karpi Merevaiku murulauguga 250 g hapukoort 250 g majoneesi Viiluta kartulid nii õhukeseks kui võimalik. Sega kausis kokku üks pakk Merevaiku poole koguse hapukoore ja majoneesiga, sega juurde kartuliviilud ja tõsta kõik ahjuvormi. Küpseta 175 kraadi juures umbes 10 minutit. Prae kuubikuteks lõigatud sink ja nõruta rasvast. Koori porgandid ja riivi jämeda riiviga, paprika ning marineeritud kurk lõika ribadeks. Prae porgand, kurk ja paprika singist sulanud rasvas läbi. Kui kartulid on ahjus juba poolpehmed, laota neile kihiti sink ja porgandi- kurgisegu. Kõige peale pane hapukoore ja majoneesiga segatud Merevaik. Tõsta tagasi ahju ja lase küpseda veel 30–35 minutit. Naisteleht: Selles retseptis on kasutatud lihtsaid kodumaiseid koostisaineid, mida ei pea poest ekstra jahtima. Valmistaminegi pole üleliia keerukas. Toit on lihtne ja kodune, kuid samas vahva nüansiga, mille annab murulauguga Merevaik. Ehtne ja hea argine roog!