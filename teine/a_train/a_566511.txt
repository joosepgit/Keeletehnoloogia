arvamus.postimees.ee	 Juhtkiri: perekond kärbiks laste arvelt viimasena Kohalikud omavalitsused on võtnud kindla suuna lastele mõeldud toetustega jätkata, selgub tänasest lastetoetuste loost. Isegi kui tulud vähenevad ja rahanappus pitsitab, püütakse leida kärpekohti kõikjalt mujalt, et mitte minna lasteraha kallale. REKLAAM Siin tuleb tõdeda, et omavalitsustel on prioriteedid õigemini paigas kui valitsusel, kes «kõik on laual» suhtumist kuulutas ning mitmesuguseid lastega seotud toetuste kaotamise või kärpimise plaane õhku visates peredes ebakindlust tekitas. Riik peab käituma kohalike omavalitsuste eeskujul ja lastega seotud toetused kärpeplaani võtma viimasena, siis kui enam midagi muud üle ei jää. Riigieelarve koostamine ei tohiks oma prioriteetide poolest erineda palju perekonna eelarve tegemisest. Viimasel ajal on läbi viidud mitmeid tänavaküsitlusi, kust saab üsna selge pildi sellest, mille arvelt perekonnad kokku hoiavad. Just peredelt tulekski valitsusel õppust võtta. Kui sissetulekud vähenevad ja kokkuhoiuvajadus suureneb, jäetakse kõigepealt ära kulutused reisidele ja luksuskaupadele, piiratakse väljas söömist ja ostetakse vajalikud riided taaskasutusest. Ei sõideta enam taksoga, vahetatakse autod odavamate ja ökonoomsemate vastu või kasutatakse ühistransporti. Loobutakse hobidest. Kui muud enam üle ei jää, vahetatakse elukohta. Laste toidult, hariduselt ja heaolult hoitakse kokku viimasena. Lapsed peaksid olema esmatähtsad ka riigi silmis, ometi ei ole nad seda. Seni kuni riigistruktuuri kõrgemad ametnikud ei ole vahetanud oma sõiduvahendeid ühistranspordi vastu ega riigikogu kasutanud täiesti legaalset võimalust loobuda ise osast palgast või kuluhüvitistest, ei tohiks lastetoetuste või vanemahüvitiste kallale minemisest juttugi olla. Iga lastega seotud toetuste kallale minemise plaan on praegu võrreldav situatsiooniga perekonnas, kus laps jääb ilma ravimitest, sest otsustatakse mitte kärpida autoliisinguga seotud kulutusi. Sellise olukorra absurdsusest peres saaksid aru nii valitsus kui riigikogu. Miks toob siis samasuguse käitumise taunimise riigijuhtide puhul kaasa nende süüdistused ja pahameele? Neil aga, kes leiavad, et hüvedest loobumisest kokku hoitav summa oleks marginaalne ja praegust eelarveseisu arvestades sugugi mitte piisav, tasuks meenutada eilsest Postimehest peaminister Andrus Ansipi ütlust, et ta on valmis ka poriloigust sente korjama, isegi kui on selge, et sealt vajalikku summat kokku ei saa.