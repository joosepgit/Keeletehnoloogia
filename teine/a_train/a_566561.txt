www.naisteleht.ee	 Esimest korda lasi Virve abikaasa Kaido õhutusel õnge vette 18 aastat tagasi, ja sai sellest päevast tõelise elamuse. «Siis oli jõgedes veel ohtralt kala,» meenutab Virve möödunud aegu ja sätib peenelt lakitud küüntega käed sülle. «Minu esimene kala oli forell, selline pisikene ja armetu.» Kirg kalapüügi vastu aastatega muudkui kasvas ja nüüd võib Virvet leida igal hommikul, sõltumata ilmast, Paide tehisjärve pealt, õngeritv vees. «See on nagu hommikuvõimlemise eest! Teised teevad hommikuti kepikõndi või jooksevad, mina käin kalal,» naerab ta ja tõdeb, et kui vahel juhtub, et järvel jääb käimata, on tal suisa paha olla. Nüüd ongi Virve juba mõnda aega tütrel külas olnud, eemal kodujärvest ja kalastamisest. «Eks ikka annab tunda küll, üldse ei ole und sellepärast!» Virve käib peaaegu igal aastal ka kalapüügivõistlusel ja tõmbab meeste saagist suuremaid purakaid välja. Aga Virve on tagasihoidlik ja arvab, et küllap on tal lihtsalt õnne olnud. Sest vähe on neid kordi, kui ta pole kalapoegagi saanud. Ent üks on samuti selge: «Ega need mehed eriti ei viitsi oodata. Neil ju seltskond ja õlu tähtsamad.» Maadlus rekordkalaga Eriti edukalt läks vanadaamil kahe aasta tagune võistlus kodulinnas – siis tõmbas ta veest välja kümnekilose ja üle meetri pika haugi! Virve meenutab suurpäeva muheledes: «Enne võistlust oli järve puhastatud ja arvatavasti lõhuti selle suure kala kodu ära, sest ega selline kala muidu naljalt järve peale hulkuma tule. See oli üks mu viimastest visetest, olin seal tund aega juba loopinud. Arvasin alguses, et konks jäi kinni kuhugi taimedesse. Kerisin ja kerisin. Kui lähemale jõudis, hakkas sinka-vonka ujuma. Siis sain alles aru, et tegemist on kalaga.» Üllatus oli suur, kuid tol hetkel polnud Virvel aega rõõmust hõisata: õng keeldus nii suure raskuse tõttu kerimast ja Virve hakkas tamiili kähku ümber küünarnuki kerima. Kaldale tiritud kalapirakas liigutas ühtäkki oma pead nii, et konks kukkus suust ära. Pikka mõtlemist polnud – haugil oli vette tagasiminekuga kaunis kiire, meenutab Virve. «Mõtlesin, et nüüd on läinud. Aga nii kui ta vette sai, heitsin talle kõhuli peale. Panin ühe käe lõpuse taha, ise kukkusin küljeli, silmad ja ninasõõrmed vett täis.» Viimasel hetkel sai ta sõrmed ka teise lõpusesse torgatud. Käed tamiilisikutamisest ning lõpuseseintest verised, tiris Virve kala kaldale, kopsas haugi puujuurikaga ning alles siis oli mahti imestada – päris suur kala ikka! Kuulus haug kuulutati suurimaks, mis üks naine Eesti vetest välja on tõmmanud. Lemmiklandiks on Virvel rohekassinist värvi rohuvaba. «Aga kui kalal võtmise isu on, siis võid isegi viiekroonise õnge otsa panna ja näkkab,» jagab naine oma teadmisi. Unistus Norra fjordidest Kuigi näkkamine sõltub väga paljudest teguritest, meeldib Virvele kõige rohkem kalastada ilusal ilmal peegelsiledal järvel. Enne suvitajate tulekut käib ta meelsasti ka sildade pealt õngitsemas. Tema lemmikveekogu on Tarbja tehisjärv, aga õige tihemini näeb teda ikka Paides nn kodujärve ääres. «Kõige maitsvam kala on forell!» vastab naine küsimusele, mis kala ta kõige meelsamini püüab. «Aga lihtne teda õnge otsa saada ei ole. Väga palju peab kannatust olema.» Kahjuks pole Virve veel Eestist kaugemale kalastama jõudnud. «Tahaks korra ikka Norra fjordides ära käia,» õhkab ta. Virve teab, mis teda kalastamise juures kõige rohkem võlub – looduses veedetud päevad pikendavad ju eluiga. Triinu Uprus