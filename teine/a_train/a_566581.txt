www.naisteleht.ee	 Nutikas ärinaine Ta üüris kesklinnas ruumid ja alustas käsitööpoega. Äri läks üsna hästi käima ja ta kohtus paljude huvitavate inimestega. Ent 1998. aastal hakkasid naise pea kohale kogunema murepilved. «Inimesed jäid nagu vaesemaks ja välismaalasi ei käinud enam nii palju. Olin pankroti äärel.» Appi tõttas hea sõbranna Rutt kahe šampusepudeliga. «Kui olime need kaks pudelit diivani peal ära joonud, karjatasime nagu ühest suust: Viljandis ei ole ju sexshop’i!» Seksipoodi noh! Ta mõtles tükk aega, et kas tal on ikka julgust selline äri väikelinnas püsti panna. Sõbranna mahitusel ja majanduslike murede sunnil seadis ta siiski sammud Pärnusse erootikakaupade maaletoojate juurde. «Nemad vaatasid mind küll alguses hullu pilguga – et see ei saa ikka õige asi olla. Pidin kauba kõik enda raha eest välja ostma,» meenutab Riina takkajärgi. Läks mööda vaid pool aastat ning äri hakkas õitsema. Professionaalse müügiinimesena õppis Riina tasapisi ka kaupa tundma: luges erialast kirjandust ja uuris põhjalikult toodetega kaasas olevaid õpetusi. «Ma pean leti taga olema täielik psühholoog ja arst. Inimene ostab sinu käest toote ja ta peab ju teada saama, kuidas seda kasutada.» Kümme aastat tagasi tabas Riinat õnnetus – poes käisid vargad, kes tühjendasid kaupluse põhjalikult. Õnneks oli naine sõbra soovitusel pool aastat varem oma äri kindlustanud ja sai kaotatud vara eest raha tagasi. «Aga see ahastus ja üleelamine oli meeletu. Seisin poes, vaatasin tühje lette ja hing oli kinni – kogu minu töö ja vaev oli läinud.» Kuid Riina ei andnud alla ja alustas otsast peale. Ei ehmatanud naist ka karmid pätid, kes teda ähvardamas käisid. «Tulid poodi sisse ja ütlesid, et kuradi raisk, sa teed ikka sexshop’i, jäta ometi jonn!» Kuid poest tuli Riina leivaraha, seepärast ei saanud ta ju äri niisama soiku jätta. Headest mõtetest sündis luule Leti taga oli Riinal palju aega lugeda ja mõtelda. «Ja siis hakkas mul luuletusi tulema nagu Vändrast saelaudu!» Tänaseks on Riinale abistava käe ulatanud elukaaslane Ivo, kes igapäevaselt erootikapoes müügitööd teeb, lastes naisel rahulikult luuletada. Selle tulemusena on ilmunud kuus luulevihikut. Riina suurimaks inspiratsiooniallikaks on Peipsi järv, mille ääres ta üles on kasvanud. Paari aasta eest kohtas Riina selgeltnägijat, kes küsis, kas ta sooviks oma tulevikku teada. Kuigi Riina keeldus, ütles selgeltnägija siiski, et naine saab kindlasti kuulsaks. «Mina küsisin kohe, et tohhoo, millega siis? Aga tema ei öelnud.» See mõte mõlkus Riinal tükk aega meeles, kuni teine hea sõbranna Marge oma arvamuse välja ütles: «Eks need ikka su luuletused olema peavad!» Seda usub Riina isegi. Brett Orloff