www.naisteleht.ee	 Ettevaatust ravimisel! Apteekides pakutavad soolatüükaravimid jagunevad külmutavateks, koorivateks ja söövitavateks. Viimastest tuntuim on põrgukivi, mis söövitab järk-järgult soolatüüka pinda. Levinumad soolatüügaste tõrjes on koorivad vedelikud ja plaastrid. Neid kasutades peab hoolega jälgima, et plaaster või ravivahend kantaks ainult soolatüükale, mitte seda ümbritsevale nahale. Vastasel juhul võib tekkida põletik ja nahahaav, mis näeb välja hullem kui soolatüügas. Soolatüüka ümber võib naha kaitsmiseks kanda pisut vaseliini. Kui nahk siiski kahjustada saab, ei tohi soolatüükaravi jätkata enne, kui haige koht on paranenud. Tüükavastane vedelik kantakse tüükale kord päevas pärast pesemist. Ravivedelikul tuleb lasta kuivada ja siis katta tavalise plaastriga. Tüükavastast plaastrit tuleb vahetada iga kahe päeva tagant. Kui plaaster kipub päevastes toimetustes nihkuma, pange see peale ainult ööseks. Rahvameditsiin pakub tõhusa tüükaravimeetodina välja tüüka määrimist vereurmarohu mahlaga. Eemalda surnud nahk Ravivahendi mõjul muutub tüüka surnud kiht valgeks – see tuleb pärast vees leotamist ettevaatlikult eemaldada. Niisama lõikuda ja kratsida tüükaid ei tohi, sest sellest võib tekkida nahapõletik. Nahaarstile tuleks kätt näidata, kui ei olda päris kindel, kas tegu on hariliku tüüka või mõne muu moodustisega. Nahaarst aitab ka siis, kui käsimüügiravimitega pole tüügastest lahti saadud. Meedikud kasutavad soolatüügaste eemaldamiseks enamasti krüoteraapiat ehk vedela lämmastikuga külmutamist. Krüoteraapiaga kaob tüügas enamasti kolme kuni viie raviseansi järel. Mis on konnasilm ja kuidas seda ravida? Konnasilm on naha sarvkesta paksend, mis enamasti tekib pideva rõhumise tagajärjel. Konnasilm on ümara kujuga. Selle keskelt tungib sügavamale jätkemoodustis ehk konnasilma südamik. Sellesse lehtrikujulisse süvendisse tekib kerge põletik, seetõttu teebki konnasilm haiget. Kõige sagedamini tekitavad konnasilmi liiga kitsad jalatsid. Et seda ei juhtuks, kanna parajaid jalatseid ja jälgi, et kingaõmblused ei hõõruks kusagilt. Kreemita jalgu korrapäraselt. Kui konnasilm on tekkinud, tuleb jalanõud kriitilise pilguga üle vaadata ja hõõruvatest loobuda. Vahel tekivad konnasilmad varvaste ebatavalise kõveruse või asendi tõttu. Sel juhul võta appi silikoongeelist varbasirgestajad ja -eraldajad. Konnasilma ravimiseks tee pikk jalavann ja pärast seda kanna mõhnale konnasilmavedelikku või aseta peale raviplaaster. Konnasilma võib hõõruda ka põrgukivipulgaga. Kõiki vahendeid kasutades ole väga ettevaatlik, et neid ei satuks konnasilma ümbritsevale tervele nahale. Tee regulaarselt pikki jalavanne, misjärel hõõru konnasilmalt surnud nahakiht maha. Allikad: www.derma.ee, www.inimene.ee, www.seemnemaailm.ee