arvamus.postimees.ee	 Eesti autojuhid elavad unikaalsel ajal – piisab vaid Tallinna-Tartu maanteel natuke raskemalt pedaalile suruda, kui teepervel valvav võimas fotoaparaat sinust tasuta pildi teeb. Foto kohta tuleb teade koju ning kui soovid, potsatab pilt sulle ka ­e- või pärispostkasti. Foto ei ole küll kõige parema kvaliteediga, kuid vaevalt keegi 100 km/h tunnikiirusel kihutades endast autoroolist muul moel paremat pilti saaks. Pealegi, see pole eesmärk, sest ilupilte võib teha igaüks, meeleolu tabamine on professionaalide töö. Miskipärast näitab aga politsei statistika, et autojuhid ei ole sellisest tasuta fototeenusest üldse vaimustuses ning kipuvad kaamera läheduses hoopis hoo maha võtma. Vahel isegi nii maha, et tagant tulijad, kes on plaaninud endast uhke ülesvõtte teha lasta, nende taga passides pika ninaga peavad jääma. See riiklik fototeenus on tasuta veel vaid mõned nädalad. Varsti saab maanteeäärne ülesvõte olema ilmselt kõige kallim foto, mida on võimalik endast teha lasta.