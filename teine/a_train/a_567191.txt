www.bioneer.ee	 Ehk saaks spordiklubidega hoopis diili teha? Üsna lihtne on rattatrenažöörile panna külge dünamo, mis minu vändatud energia näiteks elektriks muundab, millega pannakse tööle spordiklubi valgusti. Selle asemel, et niisama tühja vändata, ma hoiaksin spordiklubile kokku elektriarve osas ja saaksin näiteks selle võrra odavama pääse?! Mida imet ma seal niisama rabelen. Muide – selliseid trenažööre on juba maailmas olemas ja mõni üksik spordiklubigi neid kasutamas. Muidugi on selliselt tekitatud energia suhteliselt väike, ent kui kõikide spordiklubi külastajate energia niimoodi ära kasutada, võib olla tegemist märkimisväärse kokkuhoiuga. Ja see ei puuduta ainult spordiklubisid! Hollandis on uus tantsuklubi Watt, kus tantsupõrand salvestab sellel trampivate (vabandust, tantsivate) inimeste energia. Näiteks uute LED-tehnoloogial põhinevate valgustite töötamiseks pole rohkemat vajagi. Kehaenergiast kirjutasime GO Uudistes ka eelmisel aastal. Tookord oli juttu jalavõrudest ja muudest mehaaniliselt loogilistest seadmetest, mis meie kehaenergiat elektriks muundaksid. Ent professor Zhong Lin Wang tegeleb piezoelektriliste materjalidega (st. mis muudavad liikumisenergia elektrienergiaks), mida saab lausa inimese sisse paigutada. Jutt on isegi võimalusest saada elektrit veresoonte pulseerimisest! Ehk siis… võib-olla polegi minu suurem kui 25-punktine kehamassiindeks enam varsti probleem? Paigutan väikesed rasvast elektrit tootvad seadmed enda kehasse ja oma sülearvutiga töötamiseks pean ainult piisaval hulgal hamburgereid sisse vihtuma. Vaat siis on tõeline meeldiv kasulikuga ühendatud.