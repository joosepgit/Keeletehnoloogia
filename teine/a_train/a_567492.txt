www.naisteleht.ee	 «Praegu on raske jah,» ohkab laste ema Monika. Laste seisund ei ole õnneks enam eluohtlik, Timol on küll kaelalülide vigastus, Kristal on murdunud kämblaluu. Raskem kui füüsilistest vigastustest paraneda on lastele aga kindlasti hetk, mil Monikal tuleb selgitada, kus on neile lähedaseks saanud vanavanemad. Laste kasvatamine käis üle jõu Monikal on veel kaks last, seitsmeaastane Karin, kelle kasvatamisõigus kuulub juba aastaid tema õele Marikale, ning aasta ja seitsme kuune tütar Elisa, kes ainsana elab oma pärisema ja -isa juures. «2004. aasta suvel jätsin Krista ja Timo ema juurde,» räägib Monika, sest laste kasvatamine üksinda muutus talle üle jõu käivaks. Äsja elukaaslasest ja laste isast Reinust lahku läinud naine lootis leida uue eluaseme ja töö – lapsed oli tal kavas ema hoolde jätta vaid ajutiselt. «Ema kõhkles, enne kui lapsed enda juurde võttis,» meenutab Monika. Laste vanaemale oli vastutuse võtmine suur samm, aga otsus tehtud, hoolitses ta laste eest suure pühendumuse ja armastusega. Tööd ja paremat elukohta otsiv Monika oma kolme vanema lapse isalt abi ei saanud, kuigi kohtuotsusega mõisteti mehelt välja elatisraha. Töötul ja kodutul emal oli raske anda lapsi teistele pereliikmetele kasvatada, kuid see oli õige otsus. «Ma ei tahtnud neid lahutada,» oli Monika kindel põhimõte. Peamine laste heaolu Monika suhted ema ja kasuisaga ei olnud väga head. «Suures majas minu jaoks kohta ei leidunud, kuid lapsed olid teretulnud,» tunnistab Monika oma pettumust, andes samas endale aru, et teatud osa nende hoiakus mängis ka tema uus elukaaslane, vanglaminevikuga alkoholilembene Kalle, kellega nad olid tutvunud ajalehekuulutuse kaudu. «Peab ju olema keegi, kes hoiab lapsi ja toetab kuidagi,» põhjendab Monika, miks elukaaslase leidmine oli tol hetkel tema jaoks väga oluline. Monika leidis vahepeal elukoha Essus ja tõi lapsed taas enda juurde. Kuid vee ja kütteta maja oli vanaema Agaatele piisavalt kõhedusttekitav vaatepilt, ja nii ta paluski, et lapsed tagasi tema juurde elama tuleksid. Ametlikult said vanaema-vanaisa Krista üle hooldusõiguse mõni kuu tagasi. Tüdruk õpib Kiigemetsa koolkodus. See on kool erivajadustega lastele. Krista harjub võõrastega väga aeglaselt. «See pole kuude, vaid aastate küsimus,» ütleb Adavere lasteaia Naksitrallid juhataja Tiia Lants, kes peret teab juba aastaid. Koolis usaldas Krista vaid kaht õpetajat, väljaspool kooli vanavanemaid ja venda. Kuidas Krista emaga ühise keele leiab, ei oska õpetajad arvata. Vahest ka seepärast, et kolme aasta jooksul, mil Krista Kiigemetsa koolis on õppinud, pole õpetajad kordagi tema emaga suhelnud, ikka vanavanematega. Liiklusõnnetuses saadud šokk raskendab Krista olukorda veelgi. Esimene inimene, kes Kristat pärast õnnetust vaatama sõitis, oli klassijuhtaja Kaire Toming. «Krista on rõõmsameelne, kuigi vaikne. Tunnis tähelepanelik,» iseloomustab klassijuhataja last, kes on isegi autahvlil olnud. Toming kiidab kadunud vanaema kui väga pühendunud inimest: laps oli alati puhas, riided korras, õppevahendid korrektsed. «Vanaema oli kõik,» võtab Toming jutu kokku. Vanavanematega koos elanud Timo käib samas Adavere lasteaias, kus on käinud nii tema õde Krista kui ka ema. Lasteaiajuhataja sõnul on Timo tore mängukaaslane ja vaheda mõistusega poiss. «Tänu vanaema kannatlikkusele on Timo lasteaias täielikult kohanenud,» räägib lasteaiajuhataja Tiia Lants. Kasvatajate soovitusel harjutas vanaema poissi uue keskkonnaga pikkamööda, tuues ta algul lasteaeda vaid paariks tunniks. Siis pooleks päevaks. Ja nii edasi, kuni laps võõrast kohta enam ei kartnud. Vanavanemate hooldusõigus Timo üle jõustus ametlikult vaid mõni päev tagasi – 31. oktoobril. Nüüd on laste saatus taas lahtine. Vanavanematelt pelgupaika leidnud laste eest peaks ametlikult hoolitsema nende ema. Kuid too möönab ka ise, et see käib talle üle jõu. Põltsamaa valla lastekaitseja noorsootöö spetsialist Kätlin Kruus tunnistab, et teema on delikaatne ja liiga värske, et midagi otsustada. Alustas uue perega 2004. aasta augustis sai Monika teada, et ootab neljandat last. See uudis rõõmustas eriti lapse isa Kallet, kelle kaheaastane poeg tema vangisoleku ajal suri. «See ei kao ilmselt kunagi ta hingest,» teab Monika, kui suur üleelamine lapse kaotus mehele oli. Praegu aasta ja seitsme kuu vanune Elisa on igati terve laps, keda Monika ja Kalle kasvatavad koos Rakvere lähedal Roodeväljal. Mehe tumedat minevikku Monika lahata ei taha. Mis oli, see oli, ütleb naine lihtsalt ja lisab, et mehe perekonna sõnul on Kalle nüüd palju tublim kui enne vanglat. Vennaga samas laudas karjakuna töötav mees hoiab praegusel raskel ajal päeval pisitütart ja õhtul läheb tööle. Laste ema Monika loodab, et võib laste ja elukaaslasega kolida vanaema-vanaisa Agaate ja Einari majja Mõhkülas. Monika arvates tagaks see lastele piisava stabiilsuse ega rikuks nende senist elukorraldust veelgi. Kas see mõte teoks saab, otsustavad juba sotsiaaltöötajad ja Monika õed. *** Ränk õnnetus 4. novembril kell kaks päeval juhtus üliraske liiklusõnnetus Tallinna–Tartu maantee 123. kilomeetril Põltsamaa vallas Mõhküla teeristi lähistel: kokku põrkasid Tallinna poole teel olnud sõiduauto Ford Mondeo ja Tallinnast Tartusse sõitnud näitlejate väikebuss Hunday Trajet. Ford Mondeo kaldus vastassuunavööndisse. Autode laupkokkupõrkes hukkusid Ford Mondeot juhtinud Einar ja Agaate ning Hundays sõitnud näitleja Dajan Ahmet. Üliraskelt sai vigastada näitleja Rednar Annus, vigastustega toimetati haiglasse näitlejad Marika Korolev, Anne Veesaar ja Ksenja Agarkova, autojuht Mart ja tema kõrval istunud Eduard. Ford Mondeos olnud kaks last viidi vigastustega haiglasse, kellest üks lamab intensiivravis ja teine kirurgiaosakonnas.