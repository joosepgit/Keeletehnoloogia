www.naisteleht.ee	 «Süüa jätkus seniks, kuni seda kodus oli. Lõpuks läks vend vargile ja jäi ristiemale vahele…» meenutab Elo. Ristiema võttis lapsed enda juurde, pesi nad puhtaks, söötis neil kõhud täis ja helistas sotsiaaltöötajale. Kõige vanem õde, toona 18aastane Katrin, läks vanaema juurde, ülejäänud viis – Reet, Ivar, Evelyn, Eneken ja noorim, viiene Elo, sattusid lastekodusse. Igatsus ema järele Ehkki Elo oli siis väike tüdrukutirts, mäletab ta, et uues kodus võeti neid hästi vastu ja ta sulandus seltskonda kiiresti. Kergem oli tal kindlasti ka seetõttu, et ta jäi vanemate õdede ja vennaga kokku, kes teda ikka kaitsesid ja tema eest hoolitsesid. Ainus, kellest Elo Injus puudust tundis, oli ema. Kui tüdruk oli kuuene, käis ema teda vaatamas ja lubas enda juurde tagasi võtta. «Ta ütles, et tuleb mu sünnipäevaks tagasi, aga ei tulnud,» meenutab Elo. «See oli hirmus pettumus. Käisin kõikidel bussidel vastas ja ootasin…» Tol korral jäi ema Injusse ööseks ja magas tütre voodis. «Kasvataja rääkis pärast, et kui ta tahtis mu voodilinu vahetada, hakkasin mina karjuma – ei tohi, nendel on minu ema lõhn!» Tükk aega pidas Elo ema vastu viha. «Päevad läbi ainult kirjutasin talle, aga ühtegi vastust ei saanud. Ema väitis, et ta ei saanud ühtegi kirja kätte…» Kui Elo ligi kümme aastat hiljem koos õe Evelyniga emal külas käis, lahtus viha hetkega. «Ema nähes mõtlesin, et jumal tänatud, et ta on elus. Saan teda jälle näha ja temaga koos olla…» Ta on emale andestanud. Ta mõistab, et emal oli toona raske ja ta pidi lastest loobuma. Pealegi leiab Elo, et tal oli lastekodus hea elu: tuba soe, toit laual, riided seljas ja koolis sai käia. «Ei tea, milline mu elu siis oleks olnud, kui oleksin jäänud koju ema juurde. Oleksin võib-olla mingite kaltsakatega koos. Ja siis poleks ka Marekit kohanud…» Okkaline omakssaamine Marek (21) nimetab end samuti lastekodulapseks. Oma kodu oli tal täiesti olemas, aga kuna tema ema on lastekodus majandusjuhataja, siis veetis ta seal teiste lastega mängides märkimisväärse osa oma lapsepõlvest. «Mind kutsutakse, jah, lastekodu maskotiks,» naerab Marek. Poiss tutvus Eloga päris ammu, kuid lähedasemaks muutus nende suhe suvel neli aastat tagasi, kui Marek oli lastekodulaagris kasvatajaks. Mareki perekond on Elo omaks võtnud. «Esimesed kaks aastat Elo võõrastas neid ega julgenud minu juurde tulla. Siis saime metsa ääres kokku,» naerab Marek. Elo selgitab, et kuna Mareki ema on lastekodutöötaja, siis ta pelgas natuke. «Aga nüüd nad saavad hästi läbi, käivad isegi koos šoppamas,» on Marek uhke. Ka Elo emaga on noortel head suhted. Kui nad Tallinnas käivad, astuvad ikka tema juurest läbi. «Mina ema vastu viha ei pea. Aga oma probleemist pole ta lahti saanud – vahel tipsutab,» räägib Elo. Päris oma kodu Augustis sai valmis paari ühine kodu – hubane kahetoaline korter Kadila külas. Lastekodust elluastujaile määrab riik tavaliselt sotsiaalkorteri, aga kuna Mareki vanemad olid juba pojale kodu muretsenud, siis anti Elole 10 000 krooni ühise pesa remondirahaks. Elo töötab Inju lastekodus kokana, aga väga väikese koormusega – vaid kolm-neli korda kuus. Seepärast jõuab ta abistada Marekit, kes töötab isa firmas, mis tegutseb turisminduse alal. «Ta käib meil vahel lehti riisumas ning teeb mulle ja isale süüa,» kiidab Marek kaasat. Tänu Marekile on Elo alati tundnud, et tal on koht, kuhu minna ja kus ta on teretulnud, ning nüüd ka oma kodu. «Ma ei ole pidanud millegi pärast muretsema, sest olen Mareki kaitsva tiiva all.»