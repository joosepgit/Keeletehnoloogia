www.bioneer.ee	 Teadlaste hinnangul suureneb aastaks 2050 maailma rahvastik üheksa miljardi inimeseni ning nõudlus toidukaupade järgi kasvab tänasega võrreldes ligi 70 protsenti. Lahendusi selleks otsiti Berliinis maailma suurima toidu- ja põllumajandusmessi Grüne Woche raames toimunud 2. Berliini põllumajandusministrite tippkohtumisel. Ühisavalduses tõdetakse, et suurimaks väljakutseks on toidu tootmisel kasutatavate pindade märgatav suurendamine, mis samal ajal ei kasvataks kasvuhoonegaaside emissiooni. Põllumajandusminister Helir-Valdor Seedri sõnul tähendab see eelkõige märgatavat teadusarengut, et põllumaad saaks harida jätkusuutlikult ja efektiivsemalt. Muuhulgas peetakse ühisavalduses möödapääsmatuks, et toiduga kindlustamist peavad arenenud riigid toetama, sest tegemist on kogu inimkonna huvides oleva fundamentaalse eesmärgiga. Ministrite tippkohtumisega samaaegselt toimunud Rahvusvahelisel Majandusfoorumil „Piiratud ressursid ja kliimamuutused – ebastabiilse tuleviku korraldamine“ tõdeti samuti, et toiduga kindlustamine tulevikus seisab suuresti teadusarenduse taga. Ekspertide hinnangul tegeletakse täna maailmas toiduvallas saagikuse suurendamise ja efektiivsema majandamisega teaduslikul tasemel liiga vähe, kuid see on ainus võimalus, kuidas hüppeliselt kasvavat nõudlust rahuldada. Ülioluline on ka teadusarengu ja teadmiste viimine arengumaadesse, kus sellest on kõige suurem puudus.