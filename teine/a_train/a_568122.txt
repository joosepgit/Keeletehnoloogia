www.bioneer.ee	 Sudu tuleneb sõnadest ’suits’ ja ’udu’ Sudu on teatud tüüpi õhusaastet näitav mõiste, mis koondab endasse kaks sõna – ’suits’ ja ’udu’. Eeskuju mõiste leiutamiseks saadi inglisekeelsest terminist ’smog’, mis ühendab sõnu ’smog’ (suits) ning ’fog’ (udu). Termini ’smog’ mõtles välja Harold Antoine des Voeux Suurbritannias 1905. aastal. Sellega tähistas ta kivisöe põlemisel atmosfääri paiskuvate väävliühendite poolt tekitatud tumedat ning mürgist suurlinnade kohal hõljuvat pilve, mis tappis tuhandeid inimesi kogu riigis. Esineb vähemalt kahte tüüpi sudu, millest esimest – nn Londoni tüüpi sudu – võib tõesti käsitleda kui niiskuse ja väävlirikka suitsu reaktsiooni saadust, kuid teise, Los Angelise tüüpi ehk fotokeemilise sudu, tekkeks ei ole vaja ei suitsu ega ka udu. Londoni tüüpi sudu on kõige ohtlikum Londoni tüüpi sudu korral on tegemist peamiselt kivisöe küttekolletes põletamise tagajärgedega. Põletamisel satuvad atmosfääri tahmaosakesed ning väävli oksiidid. Londoni-tüüpi sudu teke on aktiivsem niiskete ja sompus ilmadega ja tööstusrajoonides, mis asuvad looduslikes “kaussides”. Tervisele ongi kõige ohtlikum nn Londoni-tüüpi sudu, mis on tapnud tuhandeid inimesi, kuid ka fotokeemilise suduga kokkupuutumine tekitab inimestel hingamisraskusi, ärritab silmi ning võib mõnikord põhjustada surma. Pildil on London 1952.aasta saatuslikul talvel (foto: aboutmyplanet ). Kuigi Londoni sudud olid nõudnud inimelusid ka varem, sai probleem maailmas laiemalt tuntuks alles 1952. aasta talvel, kui leidis aset dramaatiline “sudukatastroof”. Kümne päeva jooksul hukkus 4500 inimest rohkem kui tavaliselt, kuna Londoni kohal olev udu segunes väävligaasidega, mis sattus atmosfääri fossiilsete kütuste põletamise tõttu. On teada teisigi selle aja katastroofilisi sudunähte maailmas. Samamoodi surid 1930.aastal Belgias (Maasi oru tööstusrajoonis) 63 inimest ning haigestus mitusada. 1962. aastal suri Jaapanis (Osakas) sudu tagajärjel 60 inimest. 1963. aasta novembris kestis sudu New Yorgis kümme päeva ja olevat põhjustanud 170 surmajuhtu. Fotokeemiline sudu väljendub nähtavust halvendava vinena Fotokeemiline sudu ei teki mitte vihmase või niiske ilmaga, vaid pigem vastupidi, sest selle tekkeks on vaja päikesevalgust. Tegemist pole seega mitte udu, vaid nähtavust halvendava vinega. Los Angelese tüüpi sudu tekkeks on tarvis tuulevaikset, pilvitut ja kuiva ilma, intensiivset päikesekiirgust, mootorsõidukite heitgaaside ja naftatööstuse heitainete (süsivesinikud, lämmastikoksiidid) kõrget kontsentratsioon õhus. Fotol on näha LA tüüpi fotokeemiline sudu (foto: A. Logan, wikipedia )