www.naisteleht.ee	 Toit: Fondüü Tuntuim Šveitsi roog on kahtlemata fondüü ja selle maitsmiseks on Zermattis rohkelt võimalusi. Hinnad jäävad vahemikku 210–450 krooni inimese kohta, aga Šveits ongi häbematult kallis. Jook: Papparla Pub Meeldejääva (aga mingist hetkest õhtul üsna raskesti väljahääldatava...) nimega pubi naudib after-ski-kohtade hulgas kultusliku staatust. Kella kolmest hakkavad lauad täituma ja veel 12 tundi hiljemgi võib seal näha tantsimas inimesi, kes pole jõudnud isegi suusasaapaid ära vahetada. Elamus: Suuskadel Itaaliasse! Itaalia piiri ääres asuv Zermatt pakub suurepärast võimalust ka naabrite suusarajad järele proovida. Peab vaid hoolas olema, et viimasest Itaalia poolelt tagasi tulevast tõstukist maha ei jääks, sest korralikku maanteed seal kahe riigi vahel pole ja nii tuleb ööbida kas Itaalias või sõita kaheksa tundi taksoga ümber mäe. Kuidas kohale saab? Zermatt asub suhteliselt võrdsel kaugusel nii Zürichist kui Genfist, kuhu saab mugavalt lennata AirBalticuga Riiast. Edasiliikumiseks on parim Šveitsi maaliline raudtee.