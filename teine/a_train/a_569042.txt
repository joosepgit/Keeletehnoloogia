arvamus.postimees.ee	 Arko Olesk: ujuda pärivett Hiljuti sattus mulle kätte ülevaade uurimuse kohta, mis on muutunud psühholoogia valdkonnas klassikaliseks. Stanfordi ülikooli psühholoog Leon Festinger oli just asunud uurima seda, kuidas eelnevad uskumused mõjutavad uue informatsiooni käsitamist, kui juhus mängis talle kätte ideaalse võimaluse olla ühe äärmusliku juhtumi vahetuks tunnistajaks. REKLAAM 1954. aasta 21. detsembriks oli ennustatud järjekordset maailmalõppu. Üks väike Chicago ususekt uskus saavat sõnumeid maailmahävitusplaanidega tulnukatelt ja loomulikult olid just nemad äravalitud, kes pidid saama kosmoselaevaga ära päästetud. Innukamad müüsid maha kogu oma maise vara ja jäid pääsemist ootama. Festinger ja ta kaastöölised leidsid võimaluse olla koos sektiga hetkel, mil nende ennustused pidi täide minema. Loomulikult mingit kosmoselaeva ei tulnud ja ka talvine pööripäev möödus vahejuhtumiteta. Kuidas reageerib sekt, huvitas Festingeri. Esialgne segadus asendus peatselt aktiivse mõtestamisega, sellise põhjenduse otsimisega, mis oleks kooskõlas nende seniste arusaamadega. Ennäe, «saabuski» sõnum tulnukatelt, et just nende veendumused olid päästnud Maa. Ja sektiliikmete usk sai varasemast veelgi tugevamaks. Festinger uuris põhjalikult kognitiivset dissonantsi ehk seda, kuidas inimene üritab enese jaoks lepitada vastukäivaid tõiku. Ehk seda, mida on kirjeldanud ka eesti luuletaja Artur Alliksaar: