www.naisteleht.ee	 Kontrolli, kas andur on töökorras! Igal anduril on testinupp, millele vajutades teeb korras andur paar piiksu. Samuti tuleks jälgida pisikest vilkuvat signaallambikest (pildil näpu juures). Kui testinupule vajutades midagi ei juhtu või punane lambike enam ei vilgu, on aeg vahetada patareid. Kõik andurid annavad patarei tühjenemisest ka ise märku – andur piiksub umbes kord minutis ja nii umbes nädal aega. Pikemalt reisilt naastes kontrolli andurit igal juhul! NB! Selgita kindlasti lastele, mida teha siis, kui andur tööle hakkab. Õnnetuse korral tuleb helistada numbril 112! Valesti paigaldatud andurist pole kasu! Kuigi peopesasuurune andur keset lage on mõne meelest väga kole, ei soovita Dagi Dorbek seda mingil juhul lambi taha või lae kõige pimedamasse nurka peita. «Jumala pärast, ärge andurit ka üle värvige, nagu mõned on teinud!» Anduri õige koht on toa keskel, laevalgustile mitte lähemal kui 50 sentimeetrit. Lae keskel peab andur olema seetõttu, et tulekahjus võib seinte äärde jääda suitsuvaba tühimik ja loomulikult ei hakka häire siis tööle, selgitab spetsialist. Samuti ei pruugi suits jõuda lambi taha peidetud andurini. Paigaldamiselgi on oma konksud. «Iga anduriga on kaasas kruvid. Just nendega käibki andur lakke, mitte teibi või mõne muu omaleiutatud meetodiga. Esiteks ei kuku õigesti kinnitatud andur teile suvalisel hetkel kaela ja teiseks on siis andurit kergem puhastamiseks või patareide vahetamiseks alla võtta või valehäire korral vaigistada.» Puhastada võiks andurit umbes kord kuus – piisab, kui käite sellest lapiga kergelt üle või imete tolmuimejaga puhtaks. Milline on hea suitsuandur? Korralike suitsuandurite hinnaklass jääb 100 krooni kanti. Sattudes turul 50krooniste andurite peale, jätke need parem sinnasamasse. Kvaliteetseid andureid müüvad ehituspoed ja suuremad kauplusteketid.