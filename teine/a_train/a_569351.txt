www.naisteleht.ee	 Kahjuks on mul praegu käsil abielulahutus. Kui olin poole endast (kaalu mõttes, mõistagi) kaotanud, muutus ka minu suhtumine ellu. Tekkisid uued eesmärgid, ihad, mehed hakkasid mulle tänaval järele vaatama. Vastassugupoole suur tähelepanu tõi kaasa probleemid oma mehega: ma polnud enam kaugeltki see mõnus paksuke mammi, kes istub kodus, keedab borši ja praeb kotlette ning üritab igal moel mehele meele järele olla. Otsustasingi, et kui mees ja naine teineteist ei mõista, siis pole kooselul mingit mõtet. Kõik, mis segab elul paremuse poole minemast, tuleb enda teelt pühkida. Pontšik harjub uue eluga Alustasin puhtalt lehelt. Nüüd algab minu päev kell viis hommikul kuuekilomeetrise sörgiga. Samas pole ma kaugeltki ideaalne kaalujälgija, kuid olen leidnud kuldse kesktee, kus mul on mugav olla. Jälgin ennast ja oma soove: kui tahan, lähen jooksma, kui soovin, söön tüki torti. Kaalujälgijate programmi kõigist punktidest ma rangelt kinni ei pea. Muide, osa minu vanu sõpru kutsub mind endiselt Pontšikuks. Ja tegelikult pole ma ka ise veel oma uue välimusega täielikult harjunud. Kord vaatasin poes viigipükse, kui müüja küsis, mis suurust ma kannan. Vastasin vanast harjumusest, et 50! Raske tee tasus end ära 4. aprillil kaalujälgijate konkursil ma peapreemiat ei saanud ja see isegi rõõmustas mind. Osalesin lihtsalt naudingu pärast, avalikkuse tähelepanu jagub mulle töölgi – olen Norbi Telekomi kliendimänedžer. Ometi sain õlale kolm linti: pressilemmiku, ajakirja Jana ja Hagari lemmiku oma. Varem meenutasid aasta kaalujälgija valimised mulle millegipärast iludusvõistlust. Nüüd enam mitte. Enamik saalis istujaid oli heas vormis (nagu üritusele kohane!) ja finalistid olid kui üks suur parimate sõbrannade seltskond. Oma konkurentidega sain tuttavaks, tehes videoklippe, kus pidime end vaatajatele tutvustama. Mõtlesin enda video süžee välja ühe päevaga. «See oli raske tee, kuid ma tegin selle läbi,» ütlesin publiku poole pöördudes. Selle pika teekonna edukuse kinnituseks olgu «heasoovija» kõne, kes siiani ei suuda uskuda, et mina ise – Tatjana Davidenko – jalutasin oma mehega mööda linna, mitte mõni tundmatu blondiinist armuke. Tatjana loo pani kirja Jevgenia Zõbina, tõlkinud Piret Tali