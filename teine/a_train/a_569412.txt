arvamus.postimees.ee	 Proua, kust te need seened saite? Isa haarab pojal varrukast ja ärkab Ameerikas, kemmergus ripub poodu, inimesed on vaheldumisi elus ja surnud – kuidas parajasti lusti on –, esikukapile on keegi unustanud puhta nartsu sisse mähitud põrsa, kelle emis ära magas, ja kõigil tuiab jalus magusasti nurruv verise näoga kass. REKLAAM Maailm, millest Ljudmila Petruševskaja oma juttudes räägib, on lühidalt öeldes pöörane. Ja hirmus. Kogumikku «Elas kord…» koondatud tekstid on kohati suisa eemaletõukavalt võikad – ja mitte ainult seetõttu, mida neis kirjeldatakse, vaid kuidas seda tehakse. Petruševskaja sõnakasutus on väga napp, täpne ja lööv, ning õnnekombel pole sellest tõlkes midagi kaduma läinud. Suurem osa juttudest meenutab ülesehituselt neid jutukesi, mida küllap kõik on lapsepõlves pimedas toas magusa hirmuvärinaga kuulanud ja edasi rääkinud: mustas linnas mustas majas mustas toas elas must mees ja nii edasi. Nende tondijuttude vormi on Petruševskaja oivaliselt ära kasutanud – iga lugu algab nagu muinasjutt, mis vabastab autori kohustusest tutvustada aega, kohta ja tegelasi ning lubab tal kohe olulise juurde asuda. Ent samas kumavad – kord eredamalt, kord tuhmimalt – nendest juttudest läbi viited näiteks Dostojevskile, Tšehhovile ja teistele suurtele venelastele, aga ennekõike Harmsile, Zoštšenkole ning ka Ilfile ja Petrovile. Ja paralleelide otsimine Márqueze loominguga on ilmselt möödapääsmatu. Iseasi, kui palju neid ühisjooni leida õnnestub, sest ehkki esmapilgul sarnased, on Petruševskaja ja Márquez siiski eri puude viljad. Kui Márquez esindab maagilist realismi, siis Petruševskaja maagilist või müstilist sadismi. Vägivaldsuse muudab eriti mõjusaks selle põhjuste seletamatus – kõik arusaamatu on ju eriti jube – ja kirjelduste kiretus, kõikidest laipadest antakse ülevaade vilunud patoloogi täpsuse ja ükskõiksusega. Ühe soojaga «Elas kord…» läbi lugeda ilmselt ei õnnestu ja ehk ei maksagi. Esiteks sunnib pause pidama Petruševskaja maailma haigettegev trööstitus ja tegelaste leppimine selle sündmustejadaga, mida nimetatakse saatuseks. Või õieti mitte sellega leppimine, vaid selle talumine, omamoodi nüristumine. Petruševskaja tegelased on nagu puuriloomad, kes ei taipa metsa putkata, kui puuriuks lahti unustatakse. Teiseks on lugude üles­ehitus kohati lausa raevuajavalt keeruline ja mitmekihiline. Petruševskaja tekstides vaheldub objektiivne reaalsus tajude, nägemuste, tõlgenduste ja allegooriatega, nii et vabalt võib juhtuda, et N maakonnalinnas koridorist tuppa astuv mees muutub Seine’i uppunud naiseks, kes sõi oma 13. sünnipäeval kaks rohelist õuna. Selliste keerdkäikude lahtiharutamine ja -mõtestamine on nagu vana ukse puhastamine värvikihtidest, mis sellele aastakümnete jooksul peale on võõbatud – tüütu ja aeganõudev, aga tekitab siiski omamoodi hasarti. Ainult et kui uks saab ükskord päris puhtaks, siis Petruševs­kajat lugedes ei saa iial kindel olla, kas ikka õnnestus kujund «õigesti» lahti mõtestada. Raamat Ljudmila Petruševskaja «Elas kord naine, kes tahtis tappa oma naabri last» vene keelest tõlkinud Toomas Kall Tänapäev, 2012 152 lk