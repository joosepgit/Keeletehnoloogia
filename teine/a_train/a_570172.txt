www.naisteleht.ee	 Kauge unistus oli nina ees Maakodu leidmist meenutab Anne muigega. Otsiti kogu Eestist, taipamata, et sobiv koht on otse nina all. Vigala on koht, kus Anne pere juba põlvkondi elanud! Täiesti loomulik ju, et see traditsioon jätkuks, kuid... «Ei tulnud kohe selle pealegi, et läheks küsiks vennalt, et kuule, kas annad mulle maad,» räägib Anne. Aga kui ta ennast lõpuks kokku võttis, väitis vend, et on juba ammu Annele rääkinud, et ta oma pere kodu sinna teeks. Unistuste kodust, kus mere ääres päikeseloojangut vaadata, ei olnudki lõpptulemus kuigi kaugel. Krunt, kuhu maja kerkis, asub jõe ääres ja on Anne kinnitusel täielik paradiis. Siiski ühe väikse agaga: mullatööd armastav näitlejatar peab kurja vaeva nägema, et mõni porgand ja kartul seal üldse kasvama hakkaks. Lisaks juurvilja- ja kartulivagudele on Anne aeda hulga puid ja põõsaid istutanud. «Nooremana ikka imestasin ema, et kuidas ta rassib ja mille jaoks, aga nüüd saan aru küll,» arutleb Anne. «Aga eks mul ole see põllutöö geenides ka – mõlemad vanemad ju agronoomid.» Kodutöödega mässamine on Annel nii veres, et moosikeetmise juurest peab teda vaat et varrukat pidi tagasi hoidma. Ja ehkki naine tahaks, et keeva moosisegu juures seisaks tema kõrval ka kõik kolm tütrekest ja hoolega märkmeid teeksid, ei ole lapsed seni suurt vaimustust üles näidanud. «Aga eks olegi selline asi, mis käib lainetena moes,» lohutab Anne end. Tahaks täiskohaga maainimeseks Kui oleks vaid tema teha, jätaks ta näitlemise ja linna kus see ja teine ning koliks täiskohaga maainimeseks. «Ma olen isegi mõelnud, et mida muud ma võiksin peale näitlemise veel teha, aga siiani pole head mõtet pähe tulnud.» Liiati käivad ju tütred Tallinnas koolis, Vanalinna Hariduskolleegiumis. Anne meelehärmiks on kõik kolm näidanud üles tõsist iseloomu. «Ma ikka mõtlesin, et ema olla on hästi tore ja sellega saan ma ikka hakkama, aga paraku see nii ei ole. Ikka ja jälle hämmastab, et sinu enda seest tulevad lapsed, kes on nii teistmoodi,» naerab Anne. Enne Sonja sündi arvasid Anne ja Elmo, et ei ole keerulisema ja kangema iseloomuga tüdrukut kui Maria-Netti. Sonja aga näitab hoopis uuemat taset. Kõik kolm inglivälimusega tütrekest on suured teatrisõbrad. «Kahjuks,» hüüatab Anne tundeliselt. «Mina küll ei taha, et neist näitlejad saavad. See on nii raske. Naisnäitlejaid on pealegi nii palju ja meesnäitlejaid vähe ning kõik rollid on nagunii meestele kirjutatud!» Seni on vanemad tütred kaasa teinud Linnateatri näidendites. Lapsi oli rolli vaja ja nii olid kõige käepärasemad oma lapsed. Teatri peal jõlkumist ja «teatrilapseks» kasvatamist on Anne aga teadlikult vältinud. «Õnneks on mõlemad vanaemad, kes vajadusel lapsi hoida saavad. Ja nüüd on vanem tütar juba nii suur, et nad saavad ise omavahel hakkama.» Pisiasjadest koosnev elu Lapsi on aidanud ka hoida Anne hea sõber näitleja Piret Kalda. Ka Piretil on kolm tütart («Ega üks saa ju teisest kuidagi halvem olla!»), kõik Anne lastega enam-vähem üheealised. Et sõbrannade tütred on alati ühes lasteaias ja ühes koolis, on kiirematel aegadel lausa ära jaotatud, kes lastele järele läheb. Sõbrasuhe Piretiga on vastu pidanud lavaka algusest peale. Lavaka teisel kursusel sai Anne tuttavaks ka abikaasa Elmoga. Anne oli siis teisel kursusel, kui lavakasse tulid Pedagoogikainstituudist kolm värskelt sõjaväest naasnud noormeest: Elmo Nüganen, Andres Noormets ja Allan Noormets. Anne ja Elmo vahel oli pikalt sõbrasuhe, kuid Elmo püsivus viis sihile ja 1990. aastal nad abiellusid. Nüüdseks on ta 17 aastat abielus olnud. Ka Elmo naudib praegu rohkem vaba aega... vähemalt unistustes. Sel suvel on rätsepapaberitega Elmo lubanud täiendada enda õmmeldud rõivakollektsiooni. Lisaks Annele tehtud kostüümidele, peaks uued püksid saama tütar Saara. «Aga Elmo käes võtavad kõik asjad nii uskumatult kaua aega, sest kõik peab olema ju viimseni täiuslik,» on Anne skeptiline. Erinevalt Elmost on Annel praegu periood, kus tõesti ongi vähem tööd. «Kui saad 40, saad aru, et mõned asjad, millest oled alati mõelnud, et aega on, ei olegi enam tehtavad. Sellega on raske leppida.» Anne muretseb, et raiskab liiga palju aega tühja-tähja peale. «Hommikul ärkan plaanidega, mida kõike teha ja õhtul avastan, et olen terve päeva ainult koristanud ja asju ära pannud! Ja siis vihastan enda peale, et miks ma om-m-meti pole osanud asju sättida nii, et kõik panevad ise oma asjad ära. Mina ise kaasa arvatud.»