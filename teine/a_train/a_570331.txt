www.naisteleht.ee	 TEEMAD Muusikamees Mihkel Raud: «Abiellun, sest armastan!» 20. Aprill 2007 - 0:52 | maria Täiesti õige otsus! Siiski ei olnud kuupäev põhjus, miks Mihkel ja Pärle oma elud ametlikult siduda otsustasid. «Suvel oli nii või naa plaanis see asi teha ja meil ei olnud kindlat kuupäeva paigas. Otsus abielluda oli ikka enne, kui see kuupäev pähe turgatas,» jutustab Mihkel. «See ei käinud päevanumbrite järgi, vaid ikka selle järgi, et me teineteist armastame.» Mihkli sõnul on nad Pärlega koos olnud juba parasjagu kaua, et teada – mõte abielluda on õige. «See ei ole plauhti pähekaranud otsus,» rõhutab laulumees. «Ma võin teile kinnitada, et see on läbimõeldud, sest olen Pärlega piisavalt kaua koos olnud ning tunnen teda piisavalt.» Selle, kuidas nad Pärlega tutvusid ja millal kurameerimiseni jõudsid, jätab Mihkel aga saladuseks. «Olen seda tüüpi inimene, et ma ülearu ei jaga oma eraelu inimestega, keda ei tunne,» naeratab silmanähtavalt õnnelik Mihkel. «Kui vähegi tohib, siis jätan pikantsemad detailid ja eraelulisemad üksikasjad pereringi. Mitte et oleks midagi kohutavalt ekstraordinaarset rääkida, aga ma lihtsalt ei armasta oma eraelust rääkida.» Abiellumist kavatseb paar tähistada siinsamas, koduses Eestis. «Arvan, et teeme oma pulmareisi Eestis,» mõtiskleb Mihkel ning lisab muigamisi: «Soojale maale võib muul ajal ka sõita, selleks ei pea tingimata abielluma.» Tunnevad rõõmu spontaansusest Pruut Pärle Sepping tunnistab, et ootusärevus on suur ning tähtsa päeva lähenedes see üha kasvab. «See päev on veel kaugel, aga kujutan ette, et mida lähemale see jõuab, seda rohkem hakkan pabistama,» naerab Mihkli tulevane kaasa. Kuigi tänapäeval puuduvad kindlad reeglid, millist perekonnanime pruut pärast laulatust kandma hakkab, jätab Mihkel oma jälje ka Pärle passi. «Erinevatel põhjustel võtan Mihkli nime enda omale lisaks,» mainib kinnisvaraäris tegutsev Pärle, kelle Eesti Kinnisvaramaaklerite Koda valis eelmise aasta parimaks maakleriks. Väga kaugele tulevikku noorpaar eesmärke ei sea, lastesaamise ja muude otsuste tegemiseks võtavad nad rahulikult aega – kõik läheb nagu läheb. «Asjad on siiani ka kulgenud loomulikku rada pidi. Me pole erilised planeerijad, spontaansusel on oma võlu,» mainib Pärle kelmikalt. Mõlemal on seljataga üks abielu. Mihkel on juba aastaid lahus raadiotöötajast Sirje Rauast (49), kellega tal on poeg Kaarel Eno (10). Pärlelgi on varasemast suhtest teismeline poeg. Viimati jagas Pärle elu toitlustusalal tegutseva Martin Seppinguga, kelle juhtida on mitmed tuntud söögikohad, näiteks Tsink Plekk Pang Tartus ja Hell Hunt Tallinnas.