www.naisteleht.ee	 Hinda olukorda Aga vahel võib sõbrannat huvitada just sinu vastus. Näiteks võib ta küsida, mida sina tema olukorras teeksid. Seepärast püüa välja selgitada, kas ta tõesti otsib uusi ideid või tahab lihtsalt oma tundeid välja valada. Näiteks kui sõbranna küsib: «Kuidas ma ilma temata elama hakkan?» ja sina soovitad peol meelt lahutada, on sageli vastuseks põhjendused, miks sinu pakutud variant ei sobi. Nõuandmine ja valmislahendused võivad mitte sobida ning tekitada teises tunde, et sa ei mõista tema valu suurust. Piisab, kui annad talle märku, et kuulad teda ja oled temaga. Selleks sõnasta esitatud küsimus ümber: «Sind hirmutab mõte, et pead ilma temata edasi elama.» Lihtsalt oma toe pakkumine aitab palju. Pea trööstimisel meeles! Sa ei peagi olema võimeline teise inimese valu «ära võtma». Emotsionaalseks toeks on see, kui lihtsalt kuulad sõpra ja elad talle kaasa. Sõnasta tema öeldu ümber. See laseb tal tunda, et sa püüad teda mõista. Peegelda talle, kuidas ta end tunneb. See annab talle tunde, et ta ei ole oma valuga üksi.