www.naisteleht.ee	 «Teraviljadest, riisist, pastatoodetest ja ennekõike kartulist saadavatest süsivesikutest hakkab kõhunääre ohjeldamatult insuliini tootma – tekib hüperinsulineemia, mis põhjustabki näljatunnet. Kui süsivesikute osa toidus piirata, hakkab organism kulutama kehasse ladestunud rasvavarusid, ja seda vähimagi näljatundeta,» ütleb Suuronen-Geib. Seepärast ongi kiviajadieedis keelatud tavaline valge suhkur (selle asemel süüakse mett), kartul, jahutooted ja alkohol, isegi õlu. Samuti toiduained, mille valmistamiseks on kasutatud hüdrogeenitud taimseid rasvu (sisaldub kõikides valmistoitudes). Põhimõttelt kuulub kiviaegne menüü hoopis moodsate proteiinidieetide hulka, kus au sees on taine veise-, kana- ja kalkuniliha ning lahja metsloomaliha (jänes, põder jne). Suursoosikud ulukiliha kõrval on kala ja muud mereannid (tuleks süüa vähemalt neli korda nädalas), munad, kõvajuustud, kodujuust ja kvaliteetne õli (eriti külmpressitud oliiviõli). Juurvilju söö värskelt Kiviajadieet on mitmekülgne. Dieedi päevasest toidukogusest annavad 30–40 protsenti valgud, näiteks peaks 70 kg inimene sööma päevas 300–400 grammi kala, linnu-, või loomaliha, mune ja juustu. Kõiki juur- ja puuvilju on soovitatav süüa värskelt. Kiviaegne menüü sõltub otseselt aastaajast. Suvi on roheliste juurviljade, puuviljade ja marjade kõrghooaeg, sügisene toidulaud on valgurikkam, ohtralt tarbitakse ulukiliha ja seeni. Kõige rasva- ja valgurikkamad on talvised toidud, kevadel süüakse jälle rohkem rohelist. Kindlaid toidukoguseid ega kellaaegu kiviajadieet ette ei näe. Soovitatakse jälgida organismi bioloogilist kella, eriti hommikuti – kui hommikuti isu pole, võib selle toidukorra rahumeeli vahele jätta. Õhtusööki võib süüa ajavahemikus kella seitsmest kella kümneni. Toorsalat kala- või lihatüki kõrvale valmista igal toidukorral maksimaalselt kolmest puu- ja kolmest juurviljast (mitte kartul!) – selline süsivesikute ja valkude tasakaal on inimese organismile kõige kergemini seeditav.