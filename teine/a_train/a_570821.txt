www.naisteleht.ee	 Zoe Helleri raamat «Ühe skandaali märkmed», millel kõnealune film põhineb, on ilmunud ka eesti keeles. Ausalt öeldes oli raamat intrigeerivam kui kinodesse jõudnud ekraniseering. Aga ega viimaselgi viga ole – eriti hästi sobib seda vaadata, kui imalatest-romantilistest või moraalitsevatest armastuslugudest kõrini on saanud. «Ühe skandaali märkmed» jutustab loo kaunist keskealisest abielunaisest Sheba Hartist (Cate Blanchett), kes asub kunstiõpetajaks St George’i keskkooli ja otsib intiimset lähedust endast palju noorema õpilase Steveniga. Samas armub Shebasse lesbist kolleeg Barbara Covett (Judy Dench), ent ei Sheba ega tema abikaasa oska uue sõbra juba alguses ohtlikuna tunduvat armastust märgata. Kui Barbara tabab Sheba ja Steveni kompromiteerivas olukorras, mängib ta end naise usaldusisikuks, hoides tema elu ja tulevikku tänu saladusele oma käes: kui Barabara peaks Sheba paljastama, kaotaks see kõik ja läheks vangi – Barbara teab seda ja hakkab osavaks (märkamatuks) emotsionaalseks väljapressijaks. Algav pinev mäng täis kirgi, kohustusi, igavat igapäevaelu, võltse tundeid ja suurt üksijäämise kartust. Kuigi Barbara teod ei pruugi meeldida ja ega Shebagi kullatükk ole, ei saa kumbagi hukka mõista, sest nende tegude tagamaad on nukrad, üksildased ja tegelikult südames mõistetavad. Üks on väsinud oma elust, otsides vaheldust testosteroonirikkast suhtest, teine võitleb pideva hirmuga jääda üksi. Ja pole midagi traagilisemat kui üksik õnnetu naine. See lugu on kui kainestav süst keset igapäevast meedia pakutavat mõttetut roosamannat, kuid nauditavaks teevad filmi Cate Blanchett ja Judy Dench. Nad ei pea sulle ühtegi emotsiooni sõnades selgitama, ühtegi tundeliigutust pisarate või karjumisega suureks puhuma, sest nende tasasest kaalutletud näitlemisest on kõik selge. Ja kinost väljudes jääd mõtlema – vaat see ongi näiteKUNST.