arvamus.postimees.ee	 Mart Rannut: Ukraina keeletüli Ukraina parlamendis äsja vastu võetud riikliku keele-poliitika alused on ukraina keele säilimise jaoks küllaltki katastroofiline seadus, ent samas pole võitlus ukraina ja vene keele vahel veel läbi, kirjutab keeleteadlane Mart Rannut. REKLAAM Ukraina ülemraada 3. juuli õhtune istung oli vaid kümme minutit pikk. Palav päev roiutas inimesi ega ennustanud mingitki äkilist sündmust. Seetõttu tuli ootamatult päevakorra esimeseks punktiks tekkinud valitseva Regioonide partei toetatud «Riikliku keelepoliitika aluste» seaduseelnõu teine lugemine seda tõrjuvale opositsioonile kui välk selgest taevast. Pärast kohalikku parlamendikultuuri iseloomustavat väikest kähmlust ja spiikri mikrofoni purustamist võeti seaduseelnõu vastu. Poolt hääletas enda teadmata ka mõni rahvasaadik, kes sel ajal välismaal olema juhtus. 5. juunil esimese lugemise läbinud ning seni komisjonis täiendamist-kohendamist oodanud, kuid nüüd seaduseks saanud eelnõu on õiguslikult toores: sellele laekus üle 200 paranduse, mis läbi arutamata jäid. Tegemist on ukraina keele säilimise jaoks katastroofilise seadusega: see annab vene keelele regionaalse keele staatuse ja vastavad eriõigused haldusüksustes, kus see on emakeeleks vähemasti kümnendikule elanikkonnast, teisisõnu pooltes oblastites. Seadus kuulutab regionaalkeelteks veel 17 keelt, seejuures eraldi moldova ja rumeenia keele, samuti jidiši ja mustlaskeele. Oblasti tasandil oleks regionaalkeeleks saamine võimalik krimmitatari keelel Krimmis, ungari keelel Taga-Karpaatias ja rumeenia keelel Tšernivtsis, kuid sellega pole seadus ilmsesti arvestanud. Vaevalt on oodata, et nendes keeltes hakkavad tööle volikogud ja riigiasutuste esindused ning neid keeli kasutavad kodanike teenindamisel nii suuliselt kui ka kirjalikult kõik ametnikud ja riigiteenistujad oblastijuhist liiklusmiilitsani välja. Veelgi kummalisemaks läheb lugu dokumentide keelega. Nimelt on edaspidi ette nähtud kakskeelsed dokumendid – mitte ainult pass, vaid ka sünni- ja abielutunnistus, tööd, sõjaväge ja haridust puudutavad dokumendid. Kandeid võib neisse teha inimese enda valitud Ukraina regionaal- või vähemuskeeles. Seaduse kehtestatud definitsiooni järgi võib vähemuskeeleks olla paarisaja muu keele kõrval ka eesti keel. Kuidas ametnikud ja personalitöötajad üle Ukraina kõiki keeli peavad oskama, on ebaselge. Veelgi keerulisem on lugu mustlaskeelega, mida üheski koolis ei õpetata ning väidetavalt puudub sel isegi kirjakeelne vorm! Seadusega kavandatavad muudatused puudutavad just neid valdkondi, mis venekeelse elanikkonna meelepaha põhjustasid. Nende sõnastus on täis ümber- ja ääri-veeri ütlemisi. Näiteks õigus vabale õppekeele valikule ei tähenda nüüd Ukraina eestlastele võimalust saada eestikeelset kasvatust ja haridust lasteaiast ülikoolini välja, kuigi seadus seda selgelt lubab. Küsimus on hoopis venekeelse haridussüsteemi taastamises, mis veel paarkümmend aastat tagasi hõlmas enamikku, kuid praegu vaevalt viiendikku õpilastest. Kõrvaldatakse ka teine oluline vene kooliharidust kahandav tõke: nimelt võivad koolide lõpu- ja kõrgkoolide sisseastumiseksamid, mis siiani on olnud ukrainakeelsed, õpilase tahtel toimuda ka vähemus- ja regionaalkeeltes. Kust küll Ukraina haridusministeerium võtab tõlgid ja kes töid hindama hakkab, seda seadus ei ütle. Ka meedias ja meelelahutuses tehakse uks vene keele kasutamiseks uuesti lahti: vabaks antakse meedia- ja reklaamikeel, samuti võivad filmid olla ukrainakeelsete tiitriteta, regionaalkeeles. Mõistetavaks muutub seadus siis, kui regionaalkeel asendada tekstis vene keelega. Üldse on Ukrainas kombeks vastu võtta tühja ja mitmeti mõistetava sõnavahuga täidetud õigusakte, mida siis võimul olev jõud alama astme õigus- ja normatiivaktidega endale sobivalt tõlgendab ja suunab. Seadusel endal on pikk ajalugu. Kui pärast Ukraina iseseisvumist ja rahvusliku eneseteadvuse tõusu 1990ndatel seadsid Ukraina venekeelsed poliitilised jõud sihiks vene keelele ukraina keele kõrval teise riigikeele staatuse saavutamise, siis sel sajandil on olnud sihiks regionaalne staatus, et kinnistada vene keele kasutamine venekeelsetes haldusüksustes ainsa keelena. Aastail 2006–2007 üritas seda teha paarkümmend Ida-Ukraina linna, kuid kohtu sekkumise tõttu edutult. Praegune eelnõu koostati paar aastat tagasi, pärast Janukovitši saamist presidendiks ning parlamendis enamuse saavutamist. Eelnõu osutus tooreks, teiste seas üritasid seda kohendada OSCE vähemusvoliniku nõunikud. Parlamendile esitasid eelnõu ülemraada liikmed Kolesnitšenko ja Kivalov eelmisel suvel, seda toetasid ka Ukraina juutide, ungarlaste ja rumeenlaste-moldaavlaste katusorganisatsioonid. Vähemusrühmade toetus venekeelsusele pole üllatav. Kuigi vähemused said säilida vaid ukrainakeelsetel aladel (krimmitatarlased venekeelsest Krimmist lausa küüditati), on nende rahvuskeele kõrval või asemel teiseks keeleks kõrgema staatusega vene keel ning ukraina keel on nende vahel lihtsalt üleliigne. Samuti loodetakse saada suuremaid õigusi oma rahvuskeeltele. Selle seadusega on president Janukovitš täitnud valimislubaduse. Positiivne on, et vene keelest ei tehtud riigikeelt, nagu oli algselt kavas, aga seadus muudab Ukraina valdavalt kakskeelseks riigiks. Siiski pole võitlus ukraina ja vene keele vahel läbi. Opositsioon, kes ootamatult päevakorda ilmunud eelnõu vastuvõtmist nurjata ei suutnud, on nüüd mobiliseerunud. Alanud on ulatuslikud protestid. Tagasi on astunud parlamendi spiiker Lõtvõn, kelle allkiri on vajalik eelnõu edasiseks menetlemiseks. Samas on selge, et tegemist on vaid ajutise edasilükkamisega, Janukovitšini jõudmisel allkirjastab viimane eelnõu kõhklemata. Juba on jõudnud opositsiooni kuuluv ülemraada liige Igor Palitsa esitada omapoolse seaduseelnõu «Kohustuslikust riigikeele valdamisest ja kasutamisest», mis nõuab kõikidelt riigiametnikelt ukraina keele valdamist ja töös kasutamist. Selleks on ette nähtud eksam. Dokument on tegelikult sündinud mitme teadusinstituudi ja teadlaste ühistöös. Inimesed ei saa mitte igal pool Ukrainas suhelda ametnikega ukraina keeles, üldjuhul määrab keele ametnik. Eakamatel lugejatel tuleb see pilt mõnekümne aasta taguse Eesti meenutamisel tuttav ette. Ukraina on iseseisvusajal olnud rahvuskeele arendamisel edukam, kui oodati. Kõnelejate arv on kasvanud, kirjakeel on selgeks saanud ja seda on hakatud ka kasutama. Taandumas on vahepeal vohanud ukraina-vene vahevariant suržik. Enamik koole on läinud üle ukraina keelele. Ukraina keel on 40 miljoni kõnelejaga tõusmas Euroopa suurimate keelte hulka. Samas ei ole ukraina keele uut staatust aktsepteerinud kohalik venekeelne elanikkond, kuigi keele mõistmine ja selle kasutamine raskusi ei valmista: ukraina ja vene keele erinevus on ligilähedaselt võrreldav eesti ja võru keele erinevusega. Probleemiks on just venekeelse elanikkonna suhtumine, kes ukraina keelest küll vabalt aru saab, kuid keeldub kasutamast. Ukraina rahvas jaguneb keeleliselt kolmeks enam-vähem võrdseks osaks: ajaloos pikki perioode Poola ja Austria-Ungari hallata olnud Lääne-Ukrainas on esikohal ukraina keel, riigi ida- ja lõunaosas vene keel ning üle kolmandiku rahvast kasutab igapäevaselt mõlemat keelt. Pool venekeelsest elanikkonnast on ise rahvuselt ukrainlased, kes omariiklust ja ka Venemaale vastandumist oluliseks peavad, kuid soovivad seda teha vene keeles. Samas ei takista nad oma lastel ukraina keele õppimist ja kasutamist, peaasi, et vene keel selgeks saab. Põhjused on ajaloolised: ukraina keel on olnud sealse piirkonna maarahva keel, mille prestiiž oli madal. Ukraina keelenorm loodi Lääne-Ukrainas Austria-Ungari impeeriumi keelevabadust ära kasutades, samas kui Tsaari-Venemaal peeti ukraina keelt murdeks, mille kasutamine ametiasutustes ja koolides oli keelatud. Sugulaskeeltele omaselt on ukraina ja vene keele vaheline keelepiir puudunud: lõunavene murded on lõuna-edela pool sujuvalt üle läinud ukraina murreteks. Alles kirjakeele loomine võimaldas keelepiiri ligikaudset tuvastamist. Suure tõuke ukraina keele arengule andis lühiajaline iseseisvus ja Moskva keskvõimu nõrkus 1920ndate alguses, mis võimaldas käivitada haridus- ja kirjakeelereformid ning trükkida ukrainakeelset kirjandust. Pärast 60 aasta pikkust ukraina keele represseerimist on sel suurkeelel teine võimalus. Keelevõitluses tuleb märkida ka Venemaa tegevust, mis on ilmselgelt aktiivsem kui Eesti asjadesse sekkumisel. Venemaa pidas vajalikuks Ukrainat ähvardada isegi Lvivi linna tänavate ümbernimetamise puhul. Praegusest olukorrast tuleb õigesti aru saada: keeletüli mõlemad osapooled on Ukraina patrioodid. Ühel pool on need, kes näevad tuleviku Ukrainat ukrainakeelsena, ja teisel pool need, kes soovivad kakskeelset riiki ilma kohustuseta ise ukraina keelt osata. Kumb pool pikas perspektiivis peale jääb, näitab aeg.