www.bioneer.ee	 Augustis õhinapõhiselt rajatud Kylauudis.ee portaali hoogsast algusest rääkis Erkki Peetsalu. Kuidas on Kylauudis.ee portaal käima läinud? Külauudiste portaal on hooga käima läinud, isegi üle ootuste hästi. Esimeste tegutsemiskuudega on portaali kasutajate arv kasvanud ilma ühegi reklaamikampaaniata 20 000 unikaalse kasutajani ja lugejaid lisandub pidevalt. Kuna Kylauudis.ee ei tegutse kommertslikel eesmärkidel ega müü ennast kui toodet, võib algust pidada väga heaks. Tulemust aitab hinnata ka teadmine, et portaal käivitus sisuliselt 0-kroonise eelarvega. Kui suur on püsivalt portaali tegevusse panustavate inimeste hulk? Hetkel on portaalil üheksa vabatahtlikku päevatoimetajat. Külauudiste vabatahtlikud Kes on need inimesed, kes portaalis kirjutavad? Portaalis kirjutavad inimesed üle Eesti - uudislikke infokilde saadavad inimesed ise, seltsingud ja ühendused, ka omavalitsused jm organisatsioonid. Arvamuslugusid on kirjutanud nii portaali tegijad kui ka inimesed väljaspoolt. Kas portaalis on välja kujunenud rohkema infoga esindatud piirkonnad Eestis või tuleb infot igalt poolt ühepalju? Infot saadetakse igalt poolt üle Eesti. Ka toimetajad ise vaatavad ringi selle pilguga, et kogu Eesti oleks kohalike sõnumitega pidevalt kaetud. Kas portaali lugejate piirkondlikku kuuluvust olete ka eristanud? Ei ole, kuna ühtegi auditooriumiuuringut ei ole veel teinud ja IP-aadresside järgi ei saa lugejate asukohast täpset ülevaadet. Kuna portaal läks käima Lõuna-Eestist, siis on ehk seetõttu ka selle kandi infot olnud veidi rohkem ning lugejaidki alguses rohkem lõunaosariikidest. Samas, info laekumise järgi võib öelda, et portaali on üles leidnud paljud inimesed saartelt ning Kesk- ja Ida-Eestist. Ka paljud kohaliku ja keskmeedia ajakirjanikud jälgivad portaali regulaarselt, et ammutada sellest ideid oma lugudele. Mille poolest erineb õhinapõhise portaali pidamine n-ö tavalise ajakirjaniku tööst? Miks te seda teete? Kylauudis.ee on tõesti õhinapõhine infoveski! See tähendab, et toimetajad teevad portaali oma muude tegemiste kõrvalt, kokku lepitud toimetamisgraafiku alusel. Kylauudis.ee loomise taga seisab MTÜ Eesti Kodanikuajakirjanduse Selts, mis loodi 2010. aasta juulis, portaal läks käima augusti lõpus. Kodanikumeedia algatuse ellukutsumine on olnud seltsile huvitav eksperiment ja omalaadne ühiskondlik missioon. Hea tagasiside inimeste poolt näitab, et vajadus sellise rohujuuretasandi meediakanali järele on olemas. Üheks eesmärgiks oli tõsta avalikkuse suurema tähelepanu alla kohalikul tasandil ja väiksemates kogukondades toimuv - kanaliseerida ühte kohta kõik see, mis võiks olla inimestele eluliselt oluline oma kodu ümbruses, nö lokaalses infosfääris. Teiseks eesmärgiks oli katsetada, kas õhinapõhiselt on võimalik meediamaastikul midagi ära teha. Kogemus näitab, et on küll võimalik, aga tegijate õhinat tuleb ka hoolega hoida ja toetada. Millisena näete portaali rolli praegusel Eesti ajakirjandusmaastikul? Kylauudis.ee tulek täitis ühe lünga meediamaastikul ning avardas sõnumiedastuse võimalusi nii tavainimese, kodanikuühenduste kui omavalitsuste jaoks. Keskmeediale puudub paljudes kohalikes sõnumites uudisväärtus, ka regionaalne meedia ei jõua alati kohale või ei suuda reageerida. Külauudiste portaal ongi mõeldud 'ultralokaalsete' sõnumite jaoks, sest müüva uudise kriteeriumid ei ole selles esikohal. Lisaks uudislikele infokildudele ilmuvad portaalis arvamused, intervjuud jm materjal. Muuhulgas on olnud portaalis pidevalt kajastatud hariduse, kultuuri, enesearengu, puhta toidu, samuti loodushoidliku eluviisi ja ka ökokogukondadega seotud teemad. Millisena näete portaali tulevikku? Kylauudis.ee tegijate praeguse õhina järgi otsustades võib öelda, et see kodanikumeedia eksperiment jätkub. Hea oleks laiendada portaali tegijate ringi, kaasata uusi inimesi üle Eesti nii toimetajate kui kirjasaatjate sekka. Hea oleks tõsta portaali sisulist kvaliteeti, suurendada originaalsisu osakaalu, lisada veelgi lokaalsust. Hea oleks ka teavitada inimesi uue kodanikumeedia portaali olemasolust ja kaasalöömise võimalustest. Selleks on olnud idee luua vabatahtlike kaasautorite võrgustik, mille väljaarendamist saaks ehk rahastada mõne projekti raames. Novembris sai selts esimese väikese rahalise toe portaali arendamiseks Võrumaa kohaliku omaalgatuse programmist, ent järgmiste suuremate sammude astumiseks käib praegu rahastamise võimaluste otsimine. Ma usun, et külauudiste portaal on alles leidmas oma kohta. Juba praegu on Kylauudis.ee tõusnud paljude inimeste jaoks igapäevaselt jälgitavate infokanalite esmavalikusse. Edasine sõltub sellest, kui palju lisandub kaasalööjaid ja kuidas õnnestub seniseid vabatahtlikke tegijaid motiveerida, sest nii regulaarse toimetamise puhul võib ühel hetkel õhinast väheks jääda. Muu maailma kodanikumeedia kanaleid eeskujuks võttes võiks ka Kylauudis.ee suuta ennast tulevikus ise ära majandada. Aitäh selle intervjuu eest ja et sellist vahvat portaali teete! Jaksu ja jätkuvat õhinat!