arvamus.postimees.ee	 Armuavaldus muusikale Ketil Bjornstad on norra helilooja, pianist ja kirjanik. Kuna armastan klaverimuusikat, olen kõne­alust autorit teadnud seni ainult heliloojana ning tema nimi raamatukaanel üllatas. Veel suurem oli minu üllatus, kui nägin, et ta on avaldanud kümneid romaane, luulekogusid ja biograafiaid. Kes tema muusikat kuulnud on, võivad aimata, mis neid raamatus «Muusikale» ees oodatab. Rahulik, ilma vilede ja kellade ning stilistilise eputamiseta – pigem tunnetuslik, looklev ja puhas. Tema sõnad ja laused on selged nagu noodikiri – midagi ei ole varjatud. REKLAAM Tegu on esimese osaga autobiograafilisest triloogiast, mis kõneleb autori enese muusikuks kujunemisest. Raamatus on peategelase nimeks küll Aksel Vinding, kuid mõte jääb samaks – autor laotab meie silme ees lahti enese kujunemise loo. See on lugu, mis kõneleb eneseleidmise keerukusest ja täiskasvanuikka jõudmisest, ning ühtlasi on see armastusavaldus muusikale kui sellisele. Raamat algab pöördelise sündmusega jõe ääres, kus Vindingite pere – 16-aastane Aksel, tema ema ja isa ning õde – aeg-ajalt käis. Akseli ema, kes on vihane järjekordsest tülist oma mehega, läheb kiire vooluga jõkke ning vesi tõmbab ta endaga kaasa. Akseli isa püüab naist päästa, kuid ka tema satub ohtlikusse olukorda. Aksel, kes on samuti sündmuste keskel, seisab võimatu valiku ees – kas lasta lahti emast või kaotada mõlemad vanemad. Ta otsustab emast lahti lasta ning sellest tekib süütunne, mis teda kunagi ei vabasta. Aksel pühendab end nüüd jäägitult muusikale, mis teda ja tema ema enim ühendas. Ta hakkab palavikuliselt harjutama ühe klaverikonkursi tarbeks ning neeldub jäägitult muusikasse, kuni selleni välja, et ta lüüakse koolist välja. Lisaks muusikale on selle romaani üheks peamiseks – ja mulle näib, et võib-olla isegi olulisimaks – teemaks armastus ja armumine, mida sümboliseerib Akseli noor kaaspianist Anja Skoog, kellesse noormees kogu romaani vältel sügavalt armunud on. Lugedes tunnen, kuidas otsin, ja leian, tekstis tema muusikale omaseid jooni – kulgemist, dünaamilisust kõige vaiksemast helist kuni tõelise impressionistliku virvarrini ning keskset hõbeniidina looklevat tugevat meloodiat, mis kogu tervikut koos hoiab. Kirjandust ja muusikat muidugi segamini ajada ei tohi, kuid selle autori puhul kõlavad mõlemad minu jaoks küll väga ühtemoodi. Käesoleval aastal käis Ketil Bjornstad ka Eestis kirjandusfestivalil Headread ning vähese otsimise peale võib leida internetiavarustest kirjaniku intervjuu Sirbis, kus ta ütleb, et tema topeltalbumit «Songs From The Alder Thicket» võibki tegelikult nimetada sellesama triloogia soundtrack’iks, kus on üritatud tabada teose meeleolusid. Seega on igal raamatu «Muusikale» lugejal suurepärane võimalus lugemise ajal end ka just selle lugemise tarbeks loodud muusikaga kostitada. Kahtlemata ei ole tegemist lihtsa lugemisega, seda nii teemade kui ka kirjutuse poolest. Kuid tegemist pole sünge ega aeglase raamtuga, vaid on pigemini looklev ja mõnusalt liikuv. Kuna raamat kõneleb noortest ja eneseotsingutest, mõtestades samas ausalt ja avatult enese suhteid vanemate ja teiste noortega, on tegemist suurepärase lugemisega igale noorele. Samas sobib raamat ükskõik millises vanuses inimesele. Lugedes süvenes teadmine, et kõigil tänaval vastu jalutavatel inimestel on elus tuhandeid pooltoone ja lugusid, millest teistel aimugi ei ole. Romaan pani mind tundma, justkui piiluksin inimeste salajasematesse paikadesse ja mõtetesse ning just see tekst sunnib mind olema avatud ja aus. Küllap pole see juhuslik, et pärast selle teksti lugemist olen andestanud mitmetele, ka neile, kellele andestamise varem välistasin. Olen öelnud välja asju, mille väljaütlemist olin pikka aega edasi lükanud.