arvamus.postimees.ee	 Kas imelapsest sirgub peaminister? Kui homsetel parlamendivalimistel midagi väga ootamatut ei juhtu, saab Soome järgmiseks peaministriks Jyrki Katainen. Lisaks enamiku ekspertide hinnangutele lubavad seda ennustada ka kõik viimased küsitlustulemused. REKLAAM Nende järgi on Kataineni Koonderakond (Kokoomus) oma edumaad teiste parteide ees veelgi suurendanud, üldse on nad lühikeste vaheaegadega olnud viimase nelja aasta vältel populaarseim partei Soomes. Kui tollal 35-aastane Katainen Kokoomuse 2007. aastal Eduskunta valimistel teisele kohale tüüris, oli see paljudele suur üllatus. Teledebattides domineerisid Keskerakonna ja sotside käilakujud Matti Vanhanen ja Eero Heinäluoma, mistõttu oli noorel ja suhteliselt kogenematul Katainenil keeruline end suurel areenil maksma panna. Isegi suur osa Kokoomuse enda valijatest eelistanuks tollal erakonna juhina näha Sauli Niinistöt, kes tegi nelja aasta tagustel valimistel Soome kõigi aegade rekordi – kogus üle 60 000 hääle. «Tasuks» jättis Katainen Niinistö vastu tolle tahtmist valitsusest välja. Spiikriks saanud Niinistö nüüd enam parlamenti ei pürigi. Kataineni ladus tegutsemine rahandusministrina viimasel neljal aastal on aga tema populaarsust suurendanud – praegu on ta soomlaste eelistatuim valik järgmise valitsuse juhiks. Muutus on tohutu, sest 2007. aastal oli samal seisukohal vaid seitse protsenti inimestest. Kataineni elulugu vaadates jääb tast mulje kui edukast noorpoliitikust, kes on erakonna ridades kiiresti ja justkui vääramatult karjääri teinud: 22-aastaselt valiti kohalikku omavalitsusse, 28-aastaselt parlamenti, 30-aastaselt erakonna aseesimeheks ja 32-aastaselt parteijuhiks. Sageli kirjeldatakse teda kui «kuldset poissi» või imelast, kes tunneb parlamendipoliitikat peensusteni ja kel on väga mõjukaid toetajaid. Ometi algas tema poliitikutee piinliku lüüasaamisega. 1996. aastal kandideeris ta noore koonderakondlasena Euroopa Parlamenti. Nagu kirjeldas Helsingin Sanomat, sõitis korralikult kammitud Katainen, täis ebarealistlikke ootusi, reipalt mööda maad, kohtus valijatega ja tutvustas end. Tulemus – Koonderakonna väikseim häältesaak. Valijad pidasid teda lihtsalt tavaliseks kohaliku tähtsusega noorpoliitikuks. 24-aastane Katainen oli sügavalt pettunud ja kaalus poliitikast lahkumist. Ta võttis aja maha, tudeeris aasta aega Suur­britannias ja 1999. aastal pääses juba Eduskunta liikmeks. Sealt algas ka tema tõus Soome poliitika tippu. Katainen on sündinud 1971. aastal Kuopio lähedal Siilinjärvil lennukimehaanikust isa ja sekretärist ema peres. Ainsa lapsena on Katainen loomupäraselt hea suhtleja (kui lapsena just üksi mängida ei taha, peab ju sõpru hankima). See on talle kasuks tulnud ka rahandusministrina pidevatel kohtumistel ELi kolleegidega. 2008. aastal valis Financial Times ta Euroopa parimaks rahandusministriks. Kataineni alluvatel Soome rahandusministeeriumis on Helsingin Sanomate sõnul ministri kompetentsuse kohta vastakaid arusaamu, kuid üksmeelselt kiidetakse seda, et ta kunagi ei teeskle olevat targem, kui ta tegelikult on. Katainenile meeldib koosolekutel panna inimesi omavahel arutama ja siis lõpuks ise teema kokku võtta. Detailide väljatöötamise jätab ta alluvate hooleks. Iseloomult on Katainen eeskätt heade aegade juht. Kriisiolukorras on ta lähikondsete sõnul silmanähtavalt pinges. Negatiivse iseloomujoonena märgitakse, et Kataineni suur entusiasm kaldub kohati naiivsusse. Seda eriti nüüd, mil tema populaarsus on suurenenud. Katainen võtvat tõe pähe ka kõige fantastilisemaid jutte Kokoomuse võimalikust valimisedust. Tegelikud tulemused peaksid selguma juba homme hilisõhtuks. Kui teostub kõige tõenäolisem versioon, täitub Kataineni elu unelm juba 39-aastasena.