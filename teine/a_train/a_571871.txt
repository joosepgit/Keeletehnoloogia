www.bioneer.ee	 Kord majja! Kevad seostub enamasti puhtuse ja värskusega, seepärast alusta kevade tuppa toomist sellega, et viid läbi suurpuhastuse ja vabaned talve jooksul tuppa koguneneud tolmust ja liigsetest asjadest. Alusta koristamist alati ülevalt alla. Esmalt pühi tolm lampidelt ja ülemistelt riiulitelt, katsu jõuda ka kõige raskemini ligipääsetavatesse nurkadesse ja pragudesse. Korja kokku mittevajalikud asjad ja vabane neist. Riided, jalanõud, kelgud, suusad - ühesõnaga kõik, mis ootavad uute külmade saabumist, peida panipaika või kappi. Pane peitu ka kõik massiivsed dekoratiivesemed, sest kevadmeeleolu aitab luua just avarus, palju õhku ja valgust. Lase valgus tuppa Kui talvisel ajal katsid su aknaid rasked ja paksud kardinad, et kaitsta elamist külma eest ja tuua tuppa hubasust, siis nüüd on kergete ja heledate kardinate aeg. Pese aknad ja pane ette kerged ja õhukesed kardinad. Praegu on eriti aktuaalsed peenest puuvillast, linasest, siidist ja organzast kardinad. Kergetest kardinatest ja aknast hoovavast avarusest hoolimata nõuab ruum ka teisi detaile. Soojad paksud pleedid, rüiuvaibad, karusnahad ja muu mahuline ning kohev kujunduskraam ei ole kevadel enam aktuaalne. Karvased vaibad vaheta välja siledate vaipade või hoopis punutud mattide vastu. Muretse lillelisi patju, heledaid ja elegantseid katteid ning padjakatteid. Soeta uus või otsi välja mõni kena laudlina, soovitavalt naturaalsest materjalist, las see aitab luua kodumeeleolu kui pere laua taga kokku saab. Ja eriti tore oleks kui perenaine ise on sinna lilli või kaunistusi tikkinud! Üks paremaid viise tuppa kevadhõngu toomiseks on kevadlilled. Pese toalilled tolmust puhtaks, tee neile dušši. Nii saab su elamine korraga täis aia ja tärkamise lõhna. Ära unusta et just kevadel on aeg taimed ümber istutada ja võibolla neile uus asukoht leida. Suured ja paksud vaasid on õige aeg peita kappi ja muretseda asemele kerged õrnad klaasist anumad. Ka nõud ja muud vahendid sellest materjalist annavad tuppa ilusat värvidemängu. Viska ära kõik kuivlilleseaded ja asenda need värskete (poti)lilledega. Kevadised koristustööd võiks teha keskkonna- ja tervisesõbralike koristusvahenditega. Uudseid sisutusdetaile (kirjud padjad, voodikatted jms) võite leida ka kasutatud asjade poest või kirbuturult. Kappe koristades võite leida mõned ammu unustatud padjakatted või laudlina. Teinekord ei peagi poodi minema! Sisustusdetaile võite vahetada ka tuttavate ja sõpradega. Sama asi uues keskkonnas võib mõjuda väga värskendavalt. Kevadist uudsust aitab tuua ka mööbli ringipaigutamine korteris või majas.