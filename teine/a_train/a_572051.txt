arvamus.postimees.ee	 Allar Jõks: õigusemeistrid kuulaku kodanikke! Parima ja halvima seaduse konkurss on hea võimalus läbi tunnustuse ja taunimise kujundada õiguskultuuri ning teha kodanike hääl kuuldavaks otsustajatele, märkis advokaat ja Teenusmajanduse Koja aseesimees Allar Jõks. Eesti parim ja halvim seadus kuulutatakse välja eeloleval teisipäeval. Avalikule konkursile laekus kokku 40 seadust, ligi sajal isikult. Mõnda seadust oli esitatud ka mõlemas kategoorias, näiteks monopolidele hinnapiirangute kehtestamise seadus. Esitajate hulk varieerus ministrist professoriteni. Jõksi sõnul märkisid konkursile kandidaate esitanud üldise tendentsina, et seadusi muudetakse ainult muutmise pärast ja tulemusena muutub seaduse rakendamine ja sellest arusaamine keerulisemaks. Teise trendina joonistus välja, et siseriiklike (valimis)võitude nimel vähendatakse investorite usaldust Eesti ettevõtluskeskkonna suhtes. «Üks ettepaneku esitaja on sellise lähenemise kokku võtnud selliselt, et «peale tungiva populismi vari on suurim tont meie seadusandliku korra jaoks»,» rääkis Jõks. Siiski on Jõksi meelest rõõmustav, et esitati ka positiivseid näiteid õigusloomest. «Tunnustus on kindlasti parem ravim kui laitus,» märkis ta. Täna avalikustas ajaleht Postimees sõelale jäänud nominendid ning Postimees.ee's saavad lugejad ka oma valiku teha. Lõpliku otsuse, milline seadus on parim ja milline halvim, langetab viieliikmeline komisjon, kuhu lisaks Jõksile kuuluvad juristide liidu president Priidu Pärna, Tartu Ülikooli õigusteaduskonna kriminoloogia korraline professor Jüri Saar, tööandjate keskliidu juhataja Tarmo Kriis ja Postimehe vastutav peatoimetaja Anvar Samost.