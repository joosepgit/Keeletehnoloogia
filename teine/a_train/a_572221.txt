arvamus.postimees.ee	 Masso: vänguse inflatsioon lämmatab sõnavabadust Politoloog Ivi Masso hinnangul ohustavad Eesti sõnavabadust poliitiline korrektsus ja aina vängemaks muutuv keelepruuk. REKLAAM «Kuidas arendada keskustelukultuuri olukorras, kus infot on pigem liiga palju kui liiga vähe, ja selles orienteerumist ei ähvarda tsensuur, vaid asjaliku arutelu uppumine pooltõdede ja labasuste mürasse?» küsis Masso tänasel Postimehe arvamusliidrite lõunal teemal «Millist väetist vajab Eesti poliitiline kultuur?». «Kui mujal Euroopas piirab vaba sõna praegu liialdatud respekt ja hirm solvata näiteks islamifundamentaliste, autoritaarseid valitsusi või kallite laimusüüdistuste hirmus ka oligarhe, siis Eestile omasem väljendite vänguse inflatsioon lämmatab sõnavabadust teisest otsast: ka ilkumise ja materdamisega võib suid sulgeda.» Siin toimivad tema hinnangul meedia ja poliitika omamoodi sümbioosis. «Skandaalide jahil kipub meedia muutuma «vahikoerast» poliitiliste vaidluste osapooleks, piirid uudiste, meelelahutuse, arvamuse ja otsese poliitilise propaganda vahel on hägustunud.» Võistlus tähelepanu pärast lisab tema hinnangul poriloopimist meedias, aga ka poliitikas, kus avalik tähelepanu on ellujäämise eeldus.