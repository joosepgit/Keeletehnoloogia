www.naisteleht.ee	 Muidugi on, ütlete teie, aga küsite juurde: mis elu see ka on? Parem on ju ikka olla kõhn! Ega selle filmi peategelased teile üldjoontes vastu ei vaidlegi. Pigem seisab nende ees dilemma: kas leppida või võidelda. Aga kumma tee valides nad õnnelikumaks saavad, vaat hoopis see on küsimus. Neli peategelast maadlevad oma isiklike paksudeemonitega. Leonori pere laguneb ja kehakaal kasvab, lopsakas Sofia mõtleb vaid seksist, õllekõhuga Alex üritab mitte seksist mõelda ja kunagine ilusmees Enrique ei suuda saada üle tõsiasjast, et kogunenud kilod on viinud tema mojo. Paksude kõhn terapeut Abel aga vaatab, kuidas tema rase naine Paula päev-päevalt aina paisub ning see teeb talle meelehärmi, sest südames ta jälestab ülekaalulisi. Arévalo, keda peetakse üheks Hispaania kino säravaimaks kaasaegseks täheks, on välja mõelnud hinge pugevad karakterid. Jah, mõned hetked filmist on sellised, et kogu saal lõkerdab, aga kokkuvõttes pole see film kaugeltki Hollywood. Seal jagunevad nn paksufilmid ju kaheks: ühed nn jalaga-tagumikku-filmid, kus korpulentsetega alati lollusi juhtub (ja miks pakse alati tohutud kõhugaasid piinavad?!), ja need, kus paksukesed on oma ruubenslike vormide üle uhked ja õnnelikud ehk need on filmid, mis peaksid ühiskonda harima. Teadupoolest ei kipu Hispaania filmid ühiskonda harima, vaid pigem peegeldama. Ja nii sa eladki neile viiele peategelasele kaasa ning lõpuks leiad, et neil on ju tegelikult täpselt samasugused mured ja rõõmud nagu sinul, aga kuna kõiki nende ihasid ja unistusi ja hirme paisutab pidev mõtlemine oma kehakaalule, siis on nad kogu aeg kas topelt mures või topelt rõõmsad. Ja kas see ongi nii halb? Topelt rõõmu kuluks ju ära meile kõigile!