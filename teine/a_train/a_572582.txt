arvamus.postimees.ee	 On ütlemata vastuoluline, et ajal, mil kommunikatsioon, muu hulgas igasugune (avalik) arutelu, on hõlpsam kui kunagi varem, kõlab riigi hääl kodanikuga suheldes sageli nii, nagu kostaks see minevikust. Ajast, mida me keegi eriti meenutada ei taha. REKLAAM Riik plaanib Lääne-Eestis loopealse niidu taastamist ja hooldamist. Eesmärk on igati üllas: vältida unikaalsete rannaniitude võsastumist ja kinnikasvamist, mis hävitab sealset liigirikkust. Ent kui valitud vahend on nii komplitseeritud kui loomade karjatamine – mis tähendab seda, et lakoonilisele lepingule alla kirjutades nõustuvad elanikud sellega, et nende tagaõue tuuakse riigihankega kariloomad –, eeldab see kodanikega tunduvalt üksikasjalikumat vestlust kui keskkonnaameti ühesuunalised käsulauad maaomanikele. Ilmselt valitseb ettekujutus, et kodanik pole suuteline avalikku huvi mõistma ega sellest lähtuvatele eesmärkidele kaasa aitama. Kuidas muidu selgitada käskotsuste vormis kirju ühes pikaajalise lepingu blanketiga, vormis «kas kirjutate alla või teeme jõuga». Pole ime, kui mõnele vanemale inimesele tahtmatult meenub natsionaliseerimise ja kolhooside loomise aeg. Kas siis kodanik tõesti ei usalda oma riiki, võiks küsida. Aga kas selline suhtlusviis tekitab usaldust? Kas see tekitab usaldust, kui keskkonnaametnikud ei suuda aastate jooksul saada jagu jõmmidest, kes rajavad suvila sõna otseses mõttes merre ja tarastavad kallasraja, ent seaduskuulekat inimest sunnivad pikemate selgitusteta alistuma? Nagu korrakaitse, mis suudab efektiivselt kontrollida jalgrattakelli, ent laseb väikelinnades vohada kuritegelikel jõukudel. Võib arvata, et keskkonnaameti kirja saajail on küsimusi kamaluga. Usutavasti saaks väga paljudele neist vastata ja mured ümber lükata. Kuid see vajab hoopis teistsugust lähenemist: arutelu kohalike kogukondadega, ühiselt lahenduste otsimist; koostööle kutsuvat dialoogi, mitte sundvõõrandamisena mõjuvat monoloogi. Riigikogu arutas eile olulise tähtsusega riikliku küsimusena kodanikuühiskonna ja osalusdemokraatia temaatikat.