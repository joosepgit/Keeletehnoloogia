www.bioneer.ee	 Saksa autode tootja BMW Grupp tõi avalikkuse ette võimsa sportauto kontseptsiooni BMW Vision EfficientDynamics, mis kasutab BMW ActiveHybrid tehnoloogiat ja võimaldab sõidukil liikuda diislelmootori asemel ka ainult elektrimootori jõul. Ideeauto BMW Vision EfficientDynamics, mis on varustatud 3-silindrilise turbodiiselmootori ja kahe elektrimootoriga, näitab ilmekalt autotööstuse arengusuunda, kus fossiilsete kütuste kõrvale tuuakse uusi mootoritehnoloogiaid. BMW M-klassi sportautodele sarnase võimsusega ideeauto keskmine kütusekulu on vaid 3,76 liitrit ja CO2 näit 99 g/km. Auto võimsus on seejuures 262 kW (356 hj), kiirendus 0-100 km/h 4,8 sekundit. Selle täishübriidmootoriga sõiduki muudab huvitavaks fakt, et auto suudab edasi liikuda ka ainult elektrimootorite abil. Kuni 50 km pikkuse teekonna läbimiseks saab auto sellisel juhul diiselmootori asemel jõudu kahelt elektrimootorilt. Märkimisväärse võimsuse ja ökonoomsuse üheaegselt tagavad BMW ActiveHybrid tehnoloogia lahendused, mida baierlased tutvustavad esmakordselt Frankfurdi autonäitusel oma täishübriidmootoriga mudelitel BMW ActiveHybrid 7 ja BMW ActiveHybrid X6. Käesolev ideeauto kõneleb keskkonnasäästlike tehnoloogiate üha kiiremast jõudmisest autotööstusesse. BMW toob oma visiooni säästvast mobiilsusest igapäevaellu kontseptsioonsõidukite baasil valminud uudismudelitena.