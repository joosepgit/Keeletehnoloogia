www.naisteleht.ee	 Selgita seisukohti! Vanematel on kolm valikut: panna maksma oma tahe, lasta lapsel teha, mis see tahab, või otsida lahendusi koos, arvestades nii enda kui lapse vajadusi ja väärtushinnanguid. Püüdes sellises olukorras rakendada traditsioonilisi autoritaarseid kasvatusviise, muutuvad suhted kiiresti pingeliseks ja olukord võimuvõitluseks. Keelud ja karistused lihtsalt ei toimi enam. Kärgatades «Sa ei lähe sinna ja kõik!», ei aita sa lapsel mõista, mis on keelu motiiv. Isegi kui noor täidab vanemate tahtmist, saabub päev, mil ta ukse pauguga kinni lööb. Võib-olla jäädavalt. Loomulikult ei tähenda see, et noore vastuvõetamatu käitumise pärast ei tohi vanemad muret tunda või et peaksid olukorraga lihtsalt leppima. Küsimus on pigem selles, kuidas oma seisukoht noorele selgeks teha! Kontakt noorega Nagu üldiselt suhtlemisel, peaks teismeliste puhul veel enam jälgima, et jutu sisse ei satuks nn suhtlemistõkkeid: irooniat ja probleemide naljaks pööramist, moraalilugemist, ma-ju-ütlesin-targutamist, võrdlemist, usutlemist ja muud. Kui tahad, et laps sinuga oma tegemistest räägiks, ole valmis teda tõesti kuulama, mõistma ja aktsepteerima – nõustumine pole vajalik. Pühendu vestlusele täielikult, ära tegele samal ajal muude asjadega. Murede lahendamiseks leia aeg, mis sobib teile mõlemale. Meenutage Kahlil Gibrani sõnu: «Andke neile oma armastus, mitte oma mõtted. Sest neil on oma mõtted.»