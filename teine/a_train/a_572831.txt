www.naisteleht.ee	 Tütar õpib kiiresti Maria räägib, et Vegal on beebist peale olnud justkui oma kangekaelne programm, kuidas võimalikult kiiresti iseseisvaks ja sõltumatuks saada. Näiteks hakkas tüdruk oma tunnete väljendamiseks väga varakult otsima abi tuttavatest sõnadest, mitte karjumisest ja nutust. Pildiraamatud, kus tähed üle lehtede laiutavad, olid Vegal kapsaks lehitsetud juba enne teist eluaastat. Lugemist hakkas Maria tütrele õpetama umbes samal ajal, kui lasteaias alustati tähtedest. «Ta käis lasteaias võrreldes teiste lastega veidi harvem, sest mul oli võimalik temaga ise rohkem kodus tegeleda. Tõtt-öelda ma päris täpselt ei teadnud, mis tempoga lasteaias edasi minnakse. Hoolitsesin selle eest, et me maha ei jääks, ja selle tulemusena oli Vegal «Mõmmi aabits» juba iseseisvalt läbi loetud, samal ajal kui programm nägi ette alles tähtede ülevärvist,» jutustab Maria. Ta lisab, et Vegat pole kunagi olnud tarvis sundida õppima. «Meie mängisime kooli. Tunni algust kuulutas kelluke ja hommikusest ajast hoolimata panime küünlad põlema. Need pisikesed asjad aitasid algul lihtsalt mõnusat atmosfääri luua ja keskenduda. See oli meie kahe lõbus aeg. Tegelikult veedame niimoodi mängides aega siiani.» Õigesti tehtud otsused Kas Maria ei kahetse vahel, et nii noorelt abiellus ja pereelu alustas? Ei, ütleb ta. Abiellumine Tomiga vaid 17aastaselt oli läbimõeldud ja kindel otsus. «Me ei mänginud siis veel omavahel egomängegi, nii et see oli tõesti puhas. Ainult et pulmad oleks ehk võinud veel suuremad ja uhkemad olla,» naeratab Maria nüüd. Kokku sai paar ammu enne pulmi, kui Maria oli 13 ja Tomi 16. Probleemi, justkui oleks neil seetõttu sarved maha jooksmata jäänud, pole Maria sõnul neil tekkinud. «Pigem on varasest ajast kokkukasvamine hoidnud meid eemale halbadest harjumustest, perspektiivitutest suhetest ja pöördumatult kahjutoovatest otsustest,» on naine veendunud. Illusioonides ei maksa Maria sõnul elada. Tuleb märgata oma partnerit ja värskendada oma suhtumist ise, mitte oodata, et keegi teine sind rutiinist päästab. «Meie võtame teineteist sellisena nagu oleme,» ütleb Maria. «Oluline on vist ka meeles pidada, et tagasilöögid ja argised asjad on elu osa, mitte nii, et elame mingi tragöödia üle ja teeme tüütud asjad ära, siis läheb elu edasi.» Marial ja Tomil on suhtumine, et leppimine ei ole alistumine, vaid teineteisest arusaamine. Kusjuures, eriarvamused võivad vabalt jääda. Need Mariat ei sega. «Peamine on see, et kõik oluline saaks vastastikku öeldud ning küsimused ei jääks õhku rippuma,» selgitab ta. Ühtegi suhtevalemit abielu hoidmiseks Marial siiski ei ole. «Mul pole isegi tunnet, et me teineteise jaoks nagu loodud oleme!» teatab ta suisa. «Me lihtsalt hoiame kokku ja täiendame teineteist üsna hästi. Mis on ühel nõrk koht, on teisel hoopis tugevam. Seepärast me kunagi korraga ei kee üle ega põle läbi.» Liilit Kirss