www.naisteleht.ee	 Mälumänguga Mati ei tegelnud, ent kui telerist tuli mälumängusaade, mõtles ta ikka küsimustele kaasa ning pakkus oma vastuseid. Otsekui loomuliku jätkuna hakkas poeg Indrek kooli ajal viktoriinides ja koolisisestel mälumängudel osalema. Suurem huvi tekkis kõrgkoolis õppides. Kord tuli tal teaduskonnasisesel võistlusel astuda üksi kaheliikmeliste meeskondade vastu. Öeldakse küll, et kaks pead on ikka kaks pead, kuid Salisel läks ka üksi väga hästi. Pärast seda kutsutigi alles teise kursuse nooruk telesaatesse «Kes keda?» tehnikaülikooli esindama – ja sellest ajast, 1980ndate algusest polegi Salis teleekraanilt palju ära olnud, osaledes mälumängusaadetes nii üksikvastaja kui võistkonnaliikmena, ning olnud ka küsimuste ettevalmistaja ja esitaja. Ligi paarkümmend korda on ta olnud miljonimängus nn telefoniõlekõrreks ehk sõbraks, kellele helistada. Tõeline mälumängu patrioot Ettepanek asuda miljonimängu tarkade klubisse oli Salisele ootamatu, ent ta andis vastuse kiiresti. Jaatava muidugi, sest kuigi nädalavahetused kuluvad nüüd salvestustele, on mälumänguisu muidu firmas Schöttli Keskkonnatehnika töötaval Salisel nii tugev, et ta ei suutnud kuidagi ära öelda. Pealegi oli selle poolt tema kodune pöidlahoidjaskond: ka ise mälumänguga tegelev poeg Vaido (22) ja abikaasa Ülle-Ly (43) ning tütar Meelike-Aide (16), kes ei väsi isa kiitmast enne võistlusi ega teleekraanile astumist.