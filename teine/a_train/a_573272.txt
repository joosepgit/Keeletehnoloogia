www.naisteleht.ee	 TEEMAD Kuidas võita tantsusaade ehk Peep Vainu viis sammu finaali suunas 26. Oktoober 2007 - 22:40 | anonüümne 2. Parim seisund sobiva toitumise abil Esimese saate päeval ei söönud Peep mitte midagi. Jõi ainult vett, värskelt pressitud apelsinimahla ja teed. «Ma saan aru, et osa inimesi mõtleb selle koha peal: «Täitsa loll! Ei söö üldse!», aga kui on vaja 90 sekundit tuld anda, siis pead olema kiire ja kerge nagu vormel!» Peep tahtis tunda, et ta on sajaprotsendiliselt teinud endast kõik, et 90 sekundit tantsu hästi välja tuleks. See oli kuus aastat tagasi, kui ta toitumise ja sooritusvõime omavahelises seoses põhjalikult veendus. Ta võttis kaalust alla, kuni kaalus 187 cm pikkuse juures 79 kilogrammi ehk sama palju kui keskkooli lõpetades, ja tundis, kui palju parem on olla. Ta toob lihtsa näite: «Kui ma 2000. aastal olin peale kolmepäevast koolitust veel päev hiljem täiesti läbi, nagu zombi, siis nüüd olen peale koolitust koju jõudes üsna kõbus.» Nädal enne esimest saadet peeti Peebu tütre Maria Helena (6) sünnipäeva. Salateid oli kahte-kolme sorti, laud lookas nagu pidupäevadel ikka. «Ma kaalusin esmaspäeva hommikuks 82 kilogrammi!» ahastab isa. Peep tegi paariks päevaks endale tavapäraselt kerge menüü (vähe või üldse mitte liha ega piima) ning saavutas kiiresti normaalkaalu. Ta kavatseb elu lõpuni samas kaalus püsida. Veel ühe eksperimendi raames välistas Vain oma menüüst ligi 1,5 aastaks alkoholi. Innustust sai ta sõbralt, kes omal ajal perre kolmandat last oodates soli daarsusest kaasa vastu samuti alkoholist loobus. Sõber (kes pole kaugeltki mingi napsumees) kirjeldas alkoholist loobumise tulemusi suure kire ja veendumusega. Peep proovis ja jäi lubatud «nirvaanat» ootama. Aga millegipärast seda ei tulnud. Inertsist oli ta karske ka pärast uut aastat. Aga sel kevadel mõtles Peep, et ah, teeme nii, et kui tahan, siis võtan, ja kui ei taha, ei võta. Vindine on ta selle poole aasta sees olnud ühe korra. Peep arvab, et on praegu elu parimas vormis. Jah, ta liigutas end ka varem: viimased kümme aastat on ta käinud 2–3 korda nädalas jooksmas ja 1–2 korda nädalas personaaltreeneri juures joogat tegemas. Nüüd teeb ta iga päev 2–3 tundi tantsutrenni, ja seda on oluliselt rohkem kui varasem füüsiline koormus. Augustis mõõtis ta spetsiaalse küsimustikuga oma keha füüsilist vanust ja sai tulemuseks 36,5. Ehk et tema keha on kolm aastat noorem kui ta tegelikult on. Peep loodab salamisi, et tänaseks on vahe veelgi suuremaks kärisenud. 3. Abijõud Tund enne esimest tantsusaadet hakkas Peebul pea valutama. Ta helistas ihuarst dr Roman Goldrinile, kes seepeale tantsustuudiosse sõitis ja Peebult poole tunniga valu ära võttis. Dr Goldrin kasutab nii tava- kui alternatiivmeditsiini võtteid, viimaseid küll oluliselt rohkem. Eelmise nädala saate eel tegi ta terveks ka Peebu väljaväänatud randme. Ja ta ei pannud sellele kompressi. Ei! Ta manipuleeris 15 minutit kaelalülisid ja selga ning suurem osa valust oligi läinud. Niisamuti aitas ta Peepu džaivi eel: hüplev tants oli tekitanud valu parema põlve ja vasaku jala ülemisse osasse. Pool tundi Romani sportmassaaži vahetult enne saadet võttis valu ära. 4. Aja planeerimine pere, töö ja tantsusaate vahel Aastate vältel on Peep seadnud endale prioriteediks olla rohkem perega ja vähem tööl. Ja nüüd siis korraga saade, mis võtab sult terve pühapäeva ja igast päevast veel kolm tundi! Lahendus: tuleb vähem tööl käia. Õhtuti jõuab Peep koju kell kuus, pool seitse. Ta pöörab siis teadlikult rohkem tähelepanu oma abikaasale ja kahele lapsele. Kuulab naist, aitab lastel õppetükke teha ja mängib. Mingi pinge on aga tajutav ja see pole jäänud abikaasal märkamata. «Jane ütles mulle: «Kui sa arvad, et sinu pinged meid ei mõjuta, siis sa eksid!» See on õige küll. Eks Jane õlule langeb pereasjus praegu suurem koormus.» Vaadata kõrvalt, kuidas abikaasa päevast päeva trenni teeb, video pealt tantsupartner Olga Kosmina tantsivaid jalgu seirab ja üksi suvilasse tantsusamme õppima sõidab – see on igale naisele liig mis liig! Kuid mitte naisele, kes on 14 aastat Peep Vainuga abielus olnud. Kui veel enne saatesarja algust suhtus Jane saates osalemise ideesse tõrksalt, siis nähes esimest saadet, mõistis ta, mida see Peebule tähendab. Ning ka lapsed – kuueaastane Maria ja üheksane Karl Robert elavad isale suure hurraaga kaasa ja on tantsusaate fännid. 5. Kuidas pingesituatsioonis tulla toime ärevusega? Et Peep on see, kes õpetab teisi võitma, ei tohi tema enda etteaste kujuneda fiaskoks. Ta ei tohi niisama lihtsalt alla anda! See on topeltpinge, millega toimetulekuks on vaid üks kindel viis – olla maksimaalselt valmistunud. Ja kui te olete lugemisega siiamaani jõudnud, siis olete märganud isegi, kui põhjalik Peep ses osas olnud on. Te ikka ei usu, et Peebu meetodid toimivad? Peebu koolitused on olnud meeletult populaarsed juba kümme aastat järjest. Iga aastaga jääb skeptikuid aina vähemaks, sest need, kes korra Peebu koolitusel käinud, räägivad mehest ja tema innustusmeetoditest ülivõrdes. Peebu üks selle aasta tähtsündmusi, kolmepäevane isikliku arengu koolitus «Saavutama õppimine» Pärnu kontserdimajas, toimub tantsusaate lõppvaatuse paiku. Kui Vain sinnamaani saates vastu peab, siis tuleb tal ühe nädalaga ära õppida kaks uut tantsu ning samal ajal läbi viia kolm pikka koolituspäeva enam kui 500 inimesega. Uus väljakutse: kuidas anda viis päeva järjest endast maksimum?