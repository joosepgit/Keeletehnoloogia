www.naisteleht.ee	 Raha tiksub lugudelt Iga-aastane Eurovisioon on ikkagi vaid pinnavirvendus Pearu Pauluse igapäevategemistest. Kui parajasti pole käsil mõnd suuremat projekti, nagu näiteks «Eesti otsib Superstaari», toovad leiva tema pere lauale esinemised 2 Quick Startiga. Praegu nõuavad legendaarset bändi põhiliselt ööklubid, kuid kevade poole tahavad mehed minna ka stuudiosse, et anda bändi 15. tegutsemisaasta puhul välja plaat. Suvel peaks ees seisma ka kontserdituur. Pearu on selleks Suurepäraselt valmis. Hiljuti tegi ta lauljana ka olulise «arenguhüppe» – aastaid suitsumees olnud, viskas ta hiljuti sigaretid nurka. «Tänu sellele on mu hääleulatus muutunud kõvasti paremaks,» on Pearu oma saavutusega rahul. «Aga kui rääkida hääleharjutustest, siis mõni häälekoolitaja hakkaks kindlasti juukseid kitkuma, kui kuuleks, et ma lihtsalt ei tee sellist asja. Heliproovist mulle täiesti piisab, et hääl lahti laulda.» Hoki hoiab laste keskel Muusika muusikaks, argipäevi alustab ja lõpetab Pearu hoopis hokiga! «Rutiinitundest tõusen kaheksa-üheksa ajal üles, tegelen laste hokiklubi paberiasjadega ja päeva peale lähen stuudiosse. Veedangi terve päeva seal ja õhtul lähen trenni,» loeb ta ette oma tavalise päevaplaani. Kui muusika on Pearule sissetulekuallikas, siis hoki on puhtalt hobi, millega mees on tegelnud pea sama kaua kui bändi teinud. Pearu on noorte hokiklubi Unistars president, millel täitub peagi kümnes tegevusaasta. Pearu ütleb, et tegeleb klubiga armastusest hokimängu vastu ja missioonitundest, et noored mängiksid hokit, mitte ei lällaks niisama kuskil. Päevast päeva lastega tegeldes unistab Pearu, et ka tema saab ükskord isaks, kuid paljusõnaliselt ta seda teemat lahata ei taha. «Oma panus tuleb Eesti rahva iibe tõstmiseks kindlasti anda, kuid see on hästi isiklik teema ning seda ma ei sooviks kommenteerida.»