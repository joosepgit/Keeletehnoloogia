www.naisteleht.ee	 Kallid lapsevanemad! Kui te loete kuskilt kino kodulehelt selle filmi tutvustust ja arvate, et tegu on järjekordse vampiirijamaga à la «Vampiiritapja Buffy», mida teie lastel küll vaadata ei ole vaja, siis mõelge ikkagi ümber. Sest «Videvik» on üks viimaste aegade paremaid noortefilme. Stephanie Meyeri ülipopi romaanisarja põhjal valminud linalugu on ühtaegu tõsine ja heade näitlejatöödega, teisalt jällegi ehtne noortekas, mis ei jää kaugeks ka eriti arenenud mõttemaailmaga teismelistele. Ning muidugi, keegi ei ütle, et te ise sealt parajat elamust ei saa. Saate küll. Peategelane Edward ei ole päris tavaline vampiir – ta ei ihka inimeste verd ega näe välja üleloomulikult kahvatu. Ometi on ta surematu, liigub ja ronib kiiresti nagu gepard ja taipab teiste sügavamaid saladusi-igatsusi justkui nõiaväel. Ja üks asi veel, ta on täpselt 90 aastat vana. Kui Edward kohtub armsa ja erilise Bellaga, hakkab isegi tema külm vampiirisüda kiiremini põksuma. Mõistagi pole see kogu lugu. Nende teel seisab ees kolm tülikat tegelast, kes tahavad Edwardi suguvõsale vana vaenu tõttu kätte maksta. Sellise sisuga film siis, kokkuvõtlikult. Mõnusate eestimaiste komponentidega Maru retseptid on meile juba ajakirjast Eesti Naine silma jäänud – oli raudkindel, et kui näiteks aedoad olid peenral valmis saanud ja turul müügil, soovitas Maru neist midagi imemaitsvat teha. Raamat jätkab seda kena traditsiooni, pakkudes talveks välja imelise hernesupi väikese sidruni ja päikesekuivatatud tomatitega. Või kapsa­supi tillukese pirni ja sidrunikesega. Proovisime need kaks järele – väga head tulid! Kergelt häirib ainult, et raamat on püüdlikult liiga vahvaks tehtud – kohati muutub see imalaks. Aga me oleme õppimisvõimelised ja harjusime juba teisel korral nunnusid kirjeldusi, kuidas üks või teine asi Maru söögilauale jõudis, vahele jätma.