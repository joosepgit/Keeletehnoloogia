www.naisteleht.ee	 Mõnd seljale tekkinud vistrikku ei tasu kohe akneks pidada.: Foto: Bulls Paljud on puutunud kokku vistrikega näol, ent vahel võivad ebameeldivad punnikesed tekkida ka seljale või dekolteele. Rosmarii ilu- ja tervisesalongi kosmeetiku Janika Metsla sõnul võib rasunäärmeid leida kogu kehal, kuid arvukamalt ja suuremad on need otsmikul, lõual, selja keskosal ning turjal, selgitab ta. Just nendes kohtades teeb akne tavaliselt ka enam muret. Samas ei tasu Metsla sõnul mõnd seljale ja dekolteele tekkinud vistrikku kohe tõsiseks akneks pidada. Põhjuseid on palju Puberteedieas tõuseb meessuguhormoonide hulk ja siis võivad vistrikud korraga esineda näiteks nii näol, seljal kui dekolteel. Võib ka juhtuda, et punnid tekivad ainult seljale ja dekolteele, kuid näonahk jääb puhtaks, lisab Metsla. Sageli võib seljale ja dekolteepiirkonnale tekkinud vistrike põhjused peituda milleski probleemsemas kui lihtsalt murdeeas – näiteks võib dekolteele vistrikulise ärrituse põhjustada reaktsioon antibiootikumide suhtes. Ka Tartu Ülikooli arstiteaduskonna emeriitdotsendi ja eraarsti Elle Elbergi sõnul võivad dekoltee- ja seljapiirkonnas esineda hoopis teised nahahaigused. Näiteks suveperioodil võib probleemi teke olla seotud liiga tugeva valguskiirgusega, mis võib tingida nahapõletiku seljal, õlgadel ja dekolteepiirkonnas, selgitab ta.