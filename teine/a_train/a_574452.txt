www.naisteleht.ee	 Korraks alevi vahele autoga tiirutama läinud Siim ja Tauri ei tulnud enam iial tagasi: vaevalt pool tundi pärast kodust lahkumist said poisid ja nende sõber Raino joobes kihutaja tõttu avariis surma. Aasta on möödas Ülle Kivisillale saatuslikust 13. augustist, mil ta oma poegadest Siimust (22) ja Taurist (17) ilma jäi. Too päev ei erinenud teistest mitte millegi poolest. Poisid olid sõpradega varemgi õhtuti Vändra vahel autoga sõitmas käinud, nii ei tundnud ema tookordki poegade pärast muret, pealegi olid nad mõlemad korralikud liiklejad: alati vaatasid, et turvavööd saaksid kinni ja et masin oleks tipp-topp. «Ja Raino, kes tol õhtul roolis istus, oli suisa hea liikluskultuuri superesindaja. Tauri tavatses ikka öelda, et vähe sellest, et Raino sõidab korrektselt, on ka tema auto nii puhas, et seal pole tolmukübetki,» meenutab Ülle.