www.bioneer.ee	 Täna Brüsselis lõppeva rohelise nädala konverentsil esitlesid Euroopa Komisjon ja Euroopa Keskkonnaagentuur kahte uut töövahendit bioloogilise mitmekesisuse vähenemise vastase võitluse tugevdamiseks. Need on „BISE“ ehk Euroopa bioloogilise mitmekesisuse teabesüsteem ja „võrdlusalus“. BISE on uus veebiportaal, kuhu on koondatud teave Euroopa bioloogilise mitmekesisuse kohta. Võrdlusalus aga on poliitikakujundajate jaoks koostatud terviklik ülevaade bioloogilise mitmekesisuse hetkeseisust. Võrdlusalus võimaldab mõõta elurikkuse vähenemise peatamiseks tehtavate uute jõupingutuste edukust ning selgelt hinnata 2010. aasta järgseid suundumusi. Võrdlustase edusammude mõõtmiseks Euroopa Liidu läbikukkumine elurikkuse vähenemise peatamisel aastaks 2010 on osalt põhjustatud sellest, et teadmised elurikkuse hetkeseisundi kohta on lünklikud ning puuduvad kergesti mõõdetavad eesmärgid ja tulemused. Selliste probleemide lahendamiseks koostati võrdlusalus — ühene lähtepunkt poliitikakujundajatele Euroopa bioloogilise mitmekesisuse hetkeseisu mõõtmiseks. Võrdlusalus on ka kui raamistik, mis aitab aru saada liikide arvukuse, elupaiga seisundi ja ökosüsteemiteenuste vahelistest seostest, ja mille puhul on kasutatud teaduslikult põhjendatud ning liikmesriikides kinnitatud või nende ekspertide hinnatud fakte ja arve. Liike ja elupaiku käsitlev teave on esitatud peamiste ökosüsteemitüüpide (rannikualad, märgalad, rohumaad, metsad jne) kaupa. Alates käesolevast aastast hakatakse neid andmeid regulaarselt uuendama, et moodustuksid selged aegread, mille abil saavutusi hinnata. Kõige tähtsam on see, et võrdlusalus sisaldab teavet ka ökosüsteemide teenuste kohta. Võrdlustase valmib lõplikult enne käesoleva aasta lõppu koos ELi bioloogilise mitmekesisuse tulevase läbivaadatud poliitika eesmärkidega. BISE: Euroopa bioloogilise mitmekesisuse teabesüsteem Konverentsil tutvustati ka Euroopa bioloogilise mitmekesisuse teabesüsteemi. BISE on ingliskeelne teabeportaal, mille eesmärk on hõlbustada ligipääsu olemasolevale looduse- ja elurikkusealasele teabele. Portaalis on infot EL looduskaitsealaste õigusaktide ja meetmete, keskkonna ja ökosüsteemide seisundi ning neid ohustavate tegurite kohta. Veel on seal infot bioloogilise mitmekesisuse alaste teadusuuringute kohta ning juurdepääs teabele seoses liikmesriikide aruannetega kõnealuses valdkonnas, et edendada paremat koostööd.