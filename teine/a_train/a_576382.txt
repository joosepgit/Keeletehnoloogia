arvamus.postimees.ee	 Juhtkiri: stabiilsust ja koostööd Leedulased on kõikvõimalikest valimistest ja uutest parteidest väsinud. See on lause, mida viimaste parlamendivalimiste eel kordasid nii ajalehed kui neis tsiteeritud tavakodanikud. Pole mingi ime: lisaks lakkamatutele valitsustülidele ilmusid viimaste valimiste eel pinnale uued populistlikud parteid, vanad olijad ei suutnud valijatele midagi eriti värsket pakkuda. Ükski partei ei lubanud midagi ennekuulmatut ning väljavaade üha sügavamas majanduskriisis riiki juhtida ei tundunud ühelegi erakonnale nii ahvatlev, et valijaid täpse tegevusplaaniga enda poole võita. Konservatiivide pühapäevases teises voorus lõpliku pitseri saanud võit on siiski selge märk sellest, et sotsiaaldemokraatide valitsusest sai leedulastel kõrini ning muutusi oodatakse. Iseasi, kuidas Isamaaliit mitmeparteilises koalitsioonis oma ideid läbi viia suudab, eriti kui nüüdne opositsioon eesotsas sotsiaaldemokraatidega on juba avaldanud lootust, et see valitsusliit kuigi kaua ei püsi. Olukorras, kus Balti riike mainitakse igas teises majanduskriisi võimalike tulevaste ohvrite nimekirjas, oleks stabiilsus ning koostöö opositsiooniga aga just see, mida valitsusele ja riigile vaja.