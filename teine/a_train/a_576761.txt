www.bioneer.ee	 Möödunud nädalavahetusel on Nõmme keskuse pakendikonteinerite kõrvale toodud salaja prügi. Raudtee 64 vastas asuvate pakendikonteinerite juures on olnud pidevalt probleeme sellega, et nende kõrvale veetakse kõikvõimalikke muid jäätmeid. Seekord oli toodud lagunenud külmkapp ning ilmselt remondi tõttu tekkinud jäätmeid. Nõmme linnaosa vanema Erki Korpi sõnul laseb linnaosavalitsus Raudtee 64 vastas asuvad pakendikonteinerid minema viia, kuna vastutustundetud kodanikud toovad sinna regulaarselt oma olme- ja ehitusjäätmeid. “Tegemist on Nõmme ajaloolise keskusega, mille vahetusse naabrusesse jäävad Nõmme põhikool, Nõmme Rahu kirik, postkontor, muuseum ning perearstikeskus. Kui varem tuli konteinerite ümbrust koristada kord nädalas, siis nüüd juhtub seda pea ülepäeviti,” nentis linnaosavanem. “Kindlasti leiame uue koha, mille valikul peame ilmselt vajalikuks korraldada konteinerimajandus nii, et konteinerite ümbrus oleks valvekaamerate vaateväljas. Loomulikult on vaja ka inimeste teadlikkust tõsta ning linnaosavalitsus teeb omalt poolt kõik, et info jäätmejaamade ja ka pakendikonteinerite kohta oleks paremini kättesaadav,” lisas Korp.