www.bioneer.ee	 Kolme päeva jooksul toimuvad muusika, tantsu ja pillimängu õpitoad nii edasijõudnutele kui algajatele. Eraldi päev on pühendatud Vormsi lugude ja rannarootsi tantsude omandamisele. Rahvusvahelise talharpa tüüpi pillide (hiiu kannel, jouhikko, crwth, islandi fidla ja langspil) mängijate kokkutuleku raames toimub ka kaks kontserti, mis on avatud laiemale publikule. Neljapäeva, 2. oktoobri õhtul astub soolokontserdiga üles Norra hardanger-viiuldaja Ånon Egeland, kes mängib ka parmupilli, norra flööte, tsitrit ja kitarri. Jouhiorkesteri loodi 2000. aastal kolme erineva põlvkonna jouhikko mängijate poolt. Ansambel esitab põhiliselt pärimusmuusikat, enamik lugusid on vanad Karjala jouhikko-viisid, lisaks mõned ansambli liikmete helitööd. Jouhikko kvartett kõlab nagu orkester, kuhu lisavad sügavust pikkvile, parmupill ning inimhääl. Jouhiorkesteri värvikas liikmeskonnas teevad kaasa Pekko Käppi, keda on tema uuendusliku ja vaba lähenemise poolest nimetatud jouhikko Jimi Hendrixiks ning grand old man Rauno Nieminen, kes on seda pilli ehitanud, uurinud ja mänginud juba alates 1970ndate keskpaigast.