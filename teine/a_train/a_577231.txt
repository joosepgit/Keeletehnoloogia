www.bioneer.ee	 SA Tartu Ülikooli Kliinikumi kõrval tegutsev Lastefond ootab toredaid ja heatahtlikke inimesi liituma vabatahtlike perega, et toetada abivajavaid lapsi. Lastefond aitab igal aastal paljusid lapsi, kogudes erinevate üleriigiliste kampaaniate abiga raha nende raviks vajalike ravimite või aparaatide ostmiseks. Vabatahtlikel on sealjuures oluline ülesanne tutvustada fondi tegevust, käimasolevaid kampaaniaid ja viia ellu erinevaid projekte. Sel aastal on põhirõhk tudengite ja noorte värbamisel, kes saaksid läbi vabatahtliku tegevuse tutvuda uute inimestega, tutvustada Lastefondi ja selle tegevust, teha head lastele, realiseerida oma suuri ja väikseid ideid laste aitamisel ning tutvuda kliinikumi erinevate osakondade tööga. Lastefondiga on võimalus tutvust teha juba 11.-12. veebruaril aset leidval Intellektika haridus-ja infomessil Tartu Näituste messikeskuses. Intellektikal tutvustatakse Lastefondi tegevust ja jagatakse infovoldikuid. Tekkivatele küsimustele vastavad Lastefondi vabatahtlikud. Uute huviliste tutvumisõhtu toimub 21. veebruaril kell 16.00 restoran Volga VIP saalis.