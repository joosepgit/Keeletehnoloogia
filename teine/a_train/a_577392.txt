www.bioneer.ee	 Endine Eestimaa Looduse Fondi avalike suhete juht ning praegune taastuvenergia ekspert Urmo Lehtveer firmast Futuren jagas Bioneeriga oma teadmisi tuuleenergiast. Tuuleenergia kasutuselevõtt üle kuusaja aasta tagasi on kujundanud suures osas tänase Hollandi näo nagu me seda täna tunneme. Ilma tuuleveskiteta poleks ilmselt hiiglaslikke mereveest tühjaks pumbatud ja merevee tasemest kuni 7m allpool asuvaid alasid ning ilmselt ka mitte viljakale mere põhjasettele rajatud tulbikasvandusi. Tuuleveskid kui Hollandi majandusele aluspanijad Parematel aegadel töötas Hollandis üle 10000 tuuleveski, mis pumpasid vett, saagisid puitu, jahvatasid vilja. Hollandi tuuleveskite osad olid oluliseks ekspordi artikliks mitmesaja aasta vältel. Hollandi tuuleveskid jõudsid ka Eestisse. Eestis töötas möödunud sajandi kolmekümnendatel aastatel ligi 1000 tuuleveskit, mille hulgas sadu Hollandi tüüpi veskeid. Hollandi tüüpi tuuleveskid olid tänu oma võimsusele tükk aega Eestis vaid mõisnike privileegiks, mida talupojad omada ei võinud. Ka täna töötab Hollandis veel mitmeid traditsioonilisi tuulikuid, mille käitamiseks on vaja läbida vastavad kursused. Nagu kaasaegsete tuulikute nii ka traditsiooniliste tuuleveskite puhul on oluline nende ohutu käitamine tugeva tuule korral. Nii nagu suured tuulegeneraatorid, nii ka vanad tuuleveskid keeratakse tugeva tuule korral tuulest välja et vältida tiiviku pöörete kasvamist üle lubatud piiri, mille tulemuseks võib olla tiiviku purunemine. Hollandis on vana tuuleveski labade taha katseliselt paigaldatud elektrigeneraator ja on selgunud, et tavalise neljalabalise Hollandi tuuleveski võimsus võib ulatuda kuni 35 kilovatini. Seega võis Hollandi tuuleveskite koguvõimsus ulatuda endisel ajal kokku paarisaja megavatini. Arvestades tolleaegse ühiskonna madalat energiatarvet oli tegu äärmiselt suure tootmisvõimsusega. Naftakriis pani aluse elektrituulikute tootmisele 1973. aasta naftakriisi järel loodi Hollandis üks Euroopa esimesi tuulegeneraatoreid tootvaid firmasid Lagerwey. Lagerwey töötas välja kahelabalise vähese hooldusvajadusega tuulegeneraatori, mille labad reguleeruvad ise passiivselt ehk vastavalt tuule jõule. Neid tuulegeneraatoreid hakati laialdaselt kasutama arengumaades üle maailma. Täna kasutavad Lagerwey poolt välja töötatud tuulikuid oma tööstusparkides sellised ettevõtted nagu Boeing ja Rolls-Royce. Läbi aastate oli Lagerwey tuntud kui 80-250 kW ehk keskmise suurusega tuulegeneraatorite tootjana. 2003. aastal, 30 aastat pärast asutamist Lagerwey pankrotistus, põhjuseks oli koduturu kadumine riiklike toetuste lõppemise tõttu, turunõudluse keskendumine 1MW suurustele ja suurematele tuulikutele. 2003. aastal ostis Lagerwey väljatöötatud tehnoloogia Hollandi firma WES, mis jätkab kuni 250kW tuulegeneraatorite tootmist ja arendamist. Tänu energiahindade kiirele kasvule on nõudlus keskmise suurusega tuulegeneraatorite järele jälle järsult kasvanud ja sellise suurusega tuulegeneraatorid on ideaalsed tööstus- ning põllumajandusettevõtete elektritarbe katmiseks samuti saartel töötavate hübriidlahendustele. Suveniirtuulikust saab toode Tänu keskkonnateadlikkuse kasvule ühiskonnas on aktiivseks muutunud ka väikeste tuulegeneraatorite turg, mille paigaldamine pole veel tasuv küll aga atraktiivne paljudele keskkonnateadlikele firmadele ja eraisikutele. Siin on jälle Hollandi firma WES üheks pioneeriks. Nimelt on WESi poolt välja töötatud väike tuulegeneraator, mis on välimuse poolest koopiaks suurest tuulegeneraatorist. WES tulipo generaator omab käigukasti ja pöörab tuulde vastava elektriajamiga. Tulipo müratase jääb iga tuulekiiruse juures tänu madalatele pööretele alla 35dp, mis on ka näiteks Euroopa Liidus öiseks lubatud ülempiiriks elamurajoonides. Tulipo tuulegeneraator on mõeldud paigaldamiseks tiheasustus ja tööstusaladele ka hoonete katusele. Tulipo arendamise maksis kinni üks suur Hollandi energiafirma, kes soovis seda kasutada kingitusena oma suurklientidele. Tänaseks on aga Tulipost saanud üks kõige täiuslikum väike tuulegeneraator, mida tarnitakse tootja poolt kõigi vajalike komponentidega elektrivõrku liitmiseks. Täna võib öelda, et tuuleenergia kasutuses hakkab ring täis saama. Väikesed ühetalu pukktuulikud on vahepeal kasvanud 100 ja enama meetri kõrgusteks elektrituulikuteks. Kuid kasvavate energiahindade ja seadmete energiatarbe vähenemise kiiluvees teevad comebacki ka väikesed ühemajapidamise elektrituulikud.