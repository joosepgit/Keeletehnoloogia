www.bioneer.ee	 Tubaka tarbimisel tuleb lisaks nikotiini sissehingamisele sisse hingata ka üle 4000 keemilise aine (kantserogeenid, tõrvained, vingugaas jt), mis lenduvad sigareti põlemisel 1000°C juures. Noor inimene ei tea, miks ta suitsetab. Peamine oht on sõltuvus. Sageli seostub suitsetamine alkoholi tarbimisega ja/või kanepi nuusutamisega. Mida nooremalt suitsetamisega alustada, seda tugevam ja kiirem sõltuvus kujuneb. 90% täiskasvanud suitsetajatest alustas suitsetamist enne 18. eluaastat. Tuntuks on saanud Mark Twaini ütlus: „Suitsetamisest loobumine on kõige lihtsam asi, mida olen kunagi teinud. Olen selles veendunud, kuna olen teinud seda sadu kordi.” Suitsetamine on krooniline sõltuvushaigus (X RHK-F17). 60–70% igapäevasuitsetajatest soovivad pahest loobuda, kuid nad tegelikult ei ole selleks valmis ja vajavad nõustaja toetust. Mõõduka ja tugeva nikotiinsõltuvuse korral ei ole suitsetamisest loobumine ilma nikotiinasendus- või tablettravita mõeldavgi. Suitsetamisest võõrutamine kestab 2 kuud või vajadusel kauem (kokku 8–10 nädalat) ja vajab kestvat kliendi/patsiendi ja nõustaja omavahelist koostööd. Seda ka jätkuvalt kogu järgneva aasta vältel pärast loobumist. Mittesuitsetajaks loetakse klienti/patsienti alles aasta pärast suitsetamisest loobumise päeva. Kui ilma nõustamiseta loobub suitsetamisest ja saab püsivalt mittesuitsetajaks ainult 3–6% nikotiinsõltlastest, siis nõustamise korral ja nikotiinasendusravi rakendamisel on tulemus parem — 20–30% ja enam.