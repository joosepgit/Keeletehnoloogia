arvamus.postimees.ee	 Juhtkiri: kaks aastakümmet rahvusvahelist kiusamist Propagandavalede paljastamisel on mõtet mitte asjana iseeneses, vaid selleks, et nendega taotletavad eesmärgid – inimeste tülliajamine – ei saaks tõeks. REKLAAM Kui ikka televisioonis räägitakse, et «vene ja slaavi filoloogia osakond koliti ülikooli peahoonest linna servas asuvasse endisesse surnukuuri», siis küllap paljud usuvadki, et tegu on kurjade natsionalistide korraldatud alandusega vene rahvale ja kultuurile. Härra Ivanov Moskvas või isegi härra Petrov Kohtla-Järvel ei pruugi ju teada, et Tartu Ülikooli uue anatoomikumi hoone on vägagi väärikas koht ning linna serv oli see keskajal. Läti vastuluureasutus avaldas sel nädalal oma aastaülevaate, kus märgitakse, et Venemaa välipoliitika salajane eesmärk on Läti diskrediteerimine. Kahtlemata pole Läti ses asjas üksi, sest Venemaa survestab kõiki oma lähinaabreid. Põhifookuses on küll kunagised NSVd, ent ka näiteks Soome suunas ei olda absurdsete etteheidetega kitsid. Kui ka ametlik retoorika on neutraalne või sõbralik, siis kindlalt võimu kontrolli all olevad telekanalid ja riiklikult finantseeritavad organisatsioonid tegutsevad ometi. Loomulikult ei ründa Venemaa propagandasõjas kõiki naabreid korraga ja ühesuguse jõuga, nagu ka koolikiusaja ei saa astuda korraga kõigi oma ohvrite vastu – seepärast võib eilne peksupoiss end väiksema surve all olles pääsenuks, lausa kiusaja sõbraks kujutleda. Iseenesest ei ole midagi uut selles, et Venemaa survestab oma lähinaabreid mitmesuguste propagandistlike süüdistustega. 1990ndate algusest peale Kremli välispoliitikas rakendatud Karaganovi doktriin liigitas Läti koos Eesti ja teiste endiste NSVdega «lähivälismaaks», mille üle taheti mõjuvõim taastada. Suur eesmärk oli, et «lähivälismaa» riigid ei saaks liituda lääne demokraatliku kogukonna organisatsioonidega. Enda jaoks edukalt on Kreml töötanud Ukraina ja Gruusia NATO liikmeks saamise vastu. Balti riigid said 2004. aastal nii Euroopa Liidu kui NATO liikmeks. Nagu hästi teame, on survestamine siiski jätkunud. Üks eesmärk on kiilu löömine Balti riikide ja teiste NATO liitlaste vahele lootuses kahandada abi saabumise tõenäosust konflikti korral. Balti riikide liikmeks olek ELis, NATOs ja teistes organisatsioonides muudab meid Kremli unenägudes õigupoolest veel magusamaks ahvatluseks. Seepärast pole põhjust kujutleda, et surve täielikult lakkab.