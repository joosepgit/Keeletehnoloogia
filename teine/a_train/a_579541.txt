arvamus.postimees.ee	 Peep Pahv: ebameeldiv PR-trikk Laupäeval, Eesti Suusaliidu tuleviku jaoks olulisi otsuseid oodates, tabas mind kaks üllatust – üks meeldiv ja teine nõutukstegev. Meeldiv üllatus oli see, et suusaliidu peasekretäriks sai seni läbi ja lõhki iluuisutamisinimesena tuntud Margus Hernits. REKLAAM Miks meeldiv? Aga ikka seepärast, et Hernits on end tõestanud inimesena, kes suudab keeruliste intriigide sasipuntras säilitada kaine mõtlemise ja võime olukordi lahendada ning inimestega läbirääkimisi pidada. Sellised väärtuslikud kogemused omandas ta Eesti Uisuliidu juhatuse liikme ja autoriteetse isikuna. Tegemist polnud mingite naljajuhtumitega, intriigide punumise oskuse poolest võib uisuliidu inimesi võrrelda meie selle ala suurmeistritega maleliidust ja hokiliidust. Seega hakkab suusatajate asju ajama mees, kes tunneb hästi tippsporti – osalenud ise kolmedel olümpiamängudel – ja suudab suusaliidu seniseid segasevõitu samme väljast tulnuna kaine pilguga hinnata. Lisaks tahaks väga loota, et tegemist on tõesti sõltumatu inimesega, kes ei allu kodust suusatamist valitsema harjunud inimeste survele. Koos tänavu suvel valitud alaliidu uue presidendi Sandor Liivega võiksid nad tandemina moodustada suusaliidu uue näo. Võiksid, sest Hernits tunnistas, et tal tekkis juba töövestlusel Liivega hea klapp. Ja Liive enda teod räägiksid ka justkui seda, et ta on valmis alaliitu jõuliselt puhastama. Paraku lõi laupäeval üks teine detail sellesse illusiooni mõra ja tekitas küsimuse, kas Liive senised sammud on ikka nii puhtad ja läbipaistmatud. Jutt käib oktoobri lõpus Mati Alaveri asemel Eesti murdmaasuusatamise koondise peatreeneri kohusetäitjaks määratud Raul Ollest. Vägisi jääb mulje, et toonane käik, kus Alaver tagandati peatreeneri kohalt, oli lihtsalt osav PR-trikk. Sest mille muuga seletada, et samal ajal kui koondislased nühkisid Kuusamos MK-etapil lumel kilomeetreid istus uus pealik Olle alaliidu juhatuse ja üldkogu koosolekutel. Kuusamos sportlasi abistanud nelja treeneri hulgas oli aga mõistagi kohal ka Alaver. Mis aga veelgi kummalisem – Olle justkui ei plaanikski MK-etappidele minna. Isegi tänavuse talve tähtsaimale võistlusele Tour de Skile sõidab sportlastega Alaver. Seega polegi Eesti suusakoondise juures sisuliselt midagi muutunud. Vahetusid vaid ametinimetused, reaalsed töökohustused jäid aga samaks. Tänases Postimehes ilmunud intervjuus tunnistas seda ka Olle ise. See aga tähendab, et kogu Eesti koondise tegevust koordineerib endiselt Karel Tammjärve ja Algo Kärbi isiklik treener Alaver.