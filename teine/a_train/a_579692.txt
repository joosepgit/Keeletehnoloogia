arvamus.postimees.ee	 Juhtkiri: kulud kontrolli alla Eesti Panga nõukogu esimees Jaan Männik rääkis ETV «Aktuaalsele kaamerale» antud intervjuus panga uue nõukogu töömaile ette vaadates, et järelevalveorgan peaks üle vaatama asutuse kulud, samuti selle, mida rahaga tehakse, ning ka palkade alandamise teema. Et eile sai nõukogu uus koosseis riigikogus paika, võiks neile siis soovida – jõudu tööle! Sest näib, et ajal, mil võimuliit on kärpimas kaheksat miljardit krooni ja rääkinud 10-protsendilisest palgakulude koomale tõmbamisest avalikus sektoris, pole kokkuhoiu mõtteviis päriselt veel keskpanka kohale jõudnud. Nii esines Eesti Panga president Andres Lipstok äsja avaldusega, et riigiga käiakse ühte sammu. «Keskpanga 2009. aasta eelarve [tehti] 12 protsenti väiksemana, seejuures külmutati nii juhatuse palgad kui panga palgafond tervikuna,» rääkis Lipstok eelmisel nädalal Äripäevale. Seda, et palgad enam ei tõuse, on ju kena kuulda mehe suust, kes teenis mullu koos lisatasudega ligi kaks miljonit krooni. 2007. aastal, kui Lipstok esines kurikuulsa mõtteavaldusega, et elaks vabalt ära ka 5000-kroonise kuusissetulekuga, oli tema sissetulek koos lisatasudega 1,75 miljonit krooni. Võrdluseks, USA dollari eest vastutava Föderaalreservi juht Ben Bernanke teenis mullu üsna samas suurusjärgus, 191 300 dollarit ehk ligi 2,3 miljonit krooni. Väide, et keskpankurite töötasu peab olema konkurentsivõimeline, on õige, ent kõlab üsna õõnsalt teadmises, et kommertspangad on läinud tööjõukulude kokkuhoiu teed. Samas on ju Lipstok ise tunnistanud, et just sellest tuleks personalikulusid arvestades lähtuda – need peaksid olema sõltuvuses finantssektori tööturu keskmisest tasemest Harjumaal. Siiski sisendavad mitme uue nõukoguliikme viimastel päevadel välja öeldud seisukohad lootust, et Männikuga ollakse päri ning palkade ja töötajate arvu teema võetakse juba lähiajal kõneks. Eriti konkreetne oli eile Kalev Kallo, kelle sõnul pole keskpanga roll rahanduses eriti suur ning et valuuta on seotud, pole ka nii palju töötajaid vaja. Jääb vaid lisada, et kahju ei teeks ehk ka nõukogu enda hüvitiste ajakohastamine. Nõukokku valitud riigikogulane Jürgen Ligi tõstatas eile ka võimaliku seadusemuudatuse teema, mis annaks nõukogule laiemad volitused. Võimalik, et teatud muudatusi oleks tõepoolest vaja, kuid loodetavasti ei saa sellest jutust ilusat ettekäänet mitte palgakulude kallale minna. Nõukogu pole ka praegu kindlasti jõuetu. Eesti Panga seadus sätestab, et nõukogu teeb järelevalvet keskpanga kogu tegevuse üle ning igasugu mõjutusvahendeid jagub juhtorganil küllaga. Oleks vaid tahet.