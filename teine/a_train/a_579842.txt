www.advent.ee	 Inimloomuse tõttu saab kuulekus tulla eelkõige usu kaudu. Me oleme patused. Me jääme patusteks, kuni Jeesus tuleb. Patused ei suuda olla kuulekad. Seega saab kuulekus tulla üksnes usu kaudu: Kuna me oleme patused ega suuda olla kuulekad lahus Jumalast, siis ainus, mida inimene saab teha, on loobuda püüdmast ise tõelist kuulekust saavutada. Nii ongi alistumine ainus, mida me teha suudame, ja loobumine – loobumine endast ning enese täielik allutamine Jeesuse Kristuse kontrollile. Mida tähendab olla kontrollitud Jumala poolt? Varem arvasin, et on olemas kolm isikut, kes võiksid minu elu kontrollida: ma olen kas Jumala kontrolli all, Saatana kontrolli all või hoopis vastutan ja juhin oma elu ise. Paljudele noortele inimestele, eriti teismelistele, meeldib väga mõelda sellest, et nad kontrollivad ise oma elu. Nad on just kogenud pesast väljapääsemise erutavat põnevust ning on täis innukust oma asju ajama hakata. Avastus, et tegelikult ei eksisteerigi sellist võimalust, kus me ise oma elu kontrollime, tabab meid tihti üllatusena. Me kas oleme ühe või teise võimu all – ja ongi kõik. Ainus kontroll, mis meil on, on meie valikuvõimalus, kumma võimu alla me end anname. Kui ei oleks olnud risti, oleksime jäänud lootusetult Saatana kontrolli alla, ilma alternatiivita. Jeesuse rist aga võimaldas Jumalal meile veel ühe valikuvariandi pakkuda – võimaluse anda end Tema kontrolli alla. Saatana kontrolli all olemine toob meile kaela väga armetu orjuse. Jumala kontrolli all olemine aga toob suurima vabaduse. Kuid ka see on kontroll. Eks te tea, et kelle kuulekusse teie end loovutate orjaks, kelle sõna te kuulate, selle orjad te olete - olgu patu orjad surmaks või kuulekuse orjad õiguseks! Aga tänu Jumalale, et te olite küll patu orjad, aga nüüd olete saanud südamest kuulekaks sellele õpetusele, millesse teid on juhatatud, ja patust vabastatuna olete saanud õiguse teenriteks.“ (Rm 6:16-18). Küsimus on vaid, kas ma olen patu ja Saatana teener või Jeesuse teener. Rohkem võimalusi ei ole. Jeesuski rääkis ainult kahest isandast ja sa ei saa teenida neid mõlemaid. Alati teenida sa kas ühte või teist. Meie kõigi ees on täna valik, millisele isandale tahame oma elus kontrolli loovutada.