arvamus.postimees.ee	 Juhtkiri: absurdne müügimaks Karu käib metsas, nimekiri käes. Hunt tuleb vastu. «Hunt, homme hommikul kell üheksa tuled minu juurde, ma söön su ära.» Hunt vastab hirmust värisedes: «Hea küll, karu, eks ma siis tulen.» Karu teeb hundi nime juurde linnukese ja läheb edasi. Jänes tuleb vastu. «Jänes, homme õhtul kell kuus tuled minu juurde, ma söön su ära.» «Ah, käi põrgusse, ei tule ma kuskile!» Karu vaatab imestunult ja mõmiseb siis: «Ah soo... No siis ma tõmban sinu nime maha.» Meist keegi ei tea praegu, kas ta on karu nimekirjas või mitte. See vana anekdoot piltlikustab kõnekalt absurdi, mis ümbritseb juunist ehk siis juba järgmisest teisipäevast kehtima hakkavat Tallinna üheprotsendist müügimaksu. On lausa uskumatu, et paar päeva enne uue maksu kehtestamist ei tea asjaosalised ega avalikkus üheselt, kes, mille eest ja kuidas õieti maksma hakkab. Olukorra teeb eriti kummaliseks tõsiasi, et vastuseid pole isegi aastaid oma valdkondades tegutsenud asjatundjatel, kes ometi peaksid kehtiva ­õiguskorraga nüanssideni kursis olema. Tänases Postimehes kurdavad liisingupakkujad, et nad ei tea veel, kas liisingumaksetele lisandub pealinna maksuprotsent või mitte. Kusjuures võib selguda, et mõnel juhul lisandub, mõnel juhul mitte. Eeltoodud juhul on tegemist juriidiliste nüanssidega, mis mittejuristile üle jõu käivad. Lihtinimesel jääb vaid üle arvet oodata. Tõenäoliselt ootavad seoses Tallinna müügimaksuga ebameeldivad üllatused ees teisigi kui ainult autoliisijaid. Suurte jaekaubandusettevõtete esindajad, kes on alati rõhutanud, et ajavad ühe ja sama keti eri linnades asuvates poodides ühtset hinnapoliitikat, on ajakirjanduses tõdenud, et Tallinna müügimaks tõstab suure tõenäosusega hindu ka mujal Eestis. «Praeguses olukorras pole kaupmeestel võimalik müügimaksu oma kraesse võtta, sest see võib tähendada kahjumi kahekordistamist,» on öelnud kaupmeeste liidu juhatuse liige, Tallinna Kaubamaja müügi- ja turundusdirektor Enn Parel. Kui kaupmeestele teeb peavalu ka kassasüsteemide ja raamatupidamise kohandamine uuele maksule, siis meie, tavalised ostjad, võime lähiajal kassas segadusse sattuda, kui meil tuleb tasuda enam, kui hinnasildile märgitud. Rääkimata arusaamatutest maksuerisustest – üks kummalisemaid ajakirjanduses välja toodud näiteid on tõsiasi, et tavalist saia müügimaksuga ei maksustata, rosinasaia aga küll… Kas pole kokkuvõttes liiga palju segadust selle 150 miljoni krooni eest, mida müügimaksuga tänavu koguda loodetakse?