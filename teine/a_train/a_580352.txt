www.advent.ee	 Palju aega tagasi anti üks nägemus, mis on kirja pandud ühes esimestest raamatutest meie kogudusele, antud läbi Jumala erilise anni. See on raamatus Varajased kirjutised, lk 269 ja sealt edasi. Selles nägemuses näidati, mis toimub inimeste elus vahetult enne Kristuse tulekut. Mõnikord oleme istunud koos uurides ja arutades, mis juhtub poliitilisel ja rahvusvahelisel areenil päris lõpuajal. Veelgi huvitavam on täheldada, mis juhtub Jumala rahva sisemaailmas ja nende kogemustes. Sa võid ka ise lugeda terve peatüki, mis kannab pealkirja Raputamine.” Siinkohal tooksin ära mõned katked sellest. Ma nägin inimesi, kellel oli tugev usk, ahastavalt hüüdmas ja palumas Jumalat.” Missugune on nende usk? Tugev! Ära jäta seda kahe-silma-vahele. “Nende näod olid kaamed ja neilt peegeldus sügav murelikkus, mis väljendas nende sisemist võitlust... Rasked higipiisad langesid nende otsaesiselt.” See kirjeldus on meile väga julgustav. Kas oled arvanud tavaliselt, et inimesed, kes kogevad sügavat muret ja sisemist võitlust, on Jumalast kaugel olevad inimesed? Kas on sulle pähe tulnud, et ängistus ja võitlus on usu puudumise märgid? Ehk siis, kui sul on tugev usk, siis ei koge sa kunagi mureagooniat? Kindlasti ei ole see nii. Sul võib olla väga tugev usk ja ometi on sinugi elus sügavaid murehetki! Kirjeldus jätkub: Aeg-ajalt löövad nende näod särama Jumala heakskiidu märkidest.“ Kui sageli see juhtub? Kogu aeg? Ei, ainult aeg-ajalt. “Ja seejärel langeb neile taas seesama pühalik, tõsine, murelik ilme. Kurjad inglid on kogunenud nende ümber, surudes neile peale pimedust, mis varjutaks nende eest Jeesuse.“ Pane tähele kurjade jõudude peaeesmärki – varjutada Jeesust usklike pilkude eest. Kui palvetavad usklikud jätkasid oma siiraid appihüüdeid, siis vahetevahel tuli Jeesuselt nendeni valguskiir, mis julgustas nende südameid.” Mitte kogu aeg, ainult vahetevahel. Kui taevad su kohal on sünkmustad, siis võta kokku oma julgus. See ei tähenda sinu usu puudumist. Sa ei pea oma võitlusele ja murelikule meelele lisama veel enesesüüdistust usu puudumise pärast. Kui sa otsid pidevalt Jeesust ja jätkad siiralt palvetamist, siis tulevad valguskiired Jeesuselt ikka ja jälle sinu südant julgustama.