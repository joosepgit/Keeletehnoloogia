arvamus.postimees.ee	 REKLAAM Ilmub suur hulk raamatuid ja artikleid, kus räägitakse pidevalt samadest valitud episoodidest sõjas, nagu Eesti Leegioni tegevus või Nõukogude võimu repressioonid. Korduvad samad süüdistused ülejäänud maailma suunas, kes ei tahtvat mõista meie ajalugu. Kõlavad hääled, et lausa välisministeerium peaks rohkem vaeva nägema, et meie ajalugu välismaalastele selgitada. Seda kõike räägivad muu hulgas ka lugupeetud koalitsioonipoliitikud tõsise häälega, justkui polekski Eestil muid probleeme kui meie õnnetu ajalugu. Isegi suure majanduskriisi ajal saab Postimehe internetiküljel aukartustäratava hulga klikke hoopis Mart Laari kurtmine teemal, et Euroopat ei huvita Katõni veresaun. See kõik on kurb just sellepärast, et paigutab Eesti vaimses plaanis samasse kategooriasse Putini Venemaa, mitte Lääne-Euroopaga. Ka Putini Vene tegeleb hoogsalt Teise maailmasõja ajalooga ning ka seal peetakse ajalugu vaat et kõige olulisemaks ühiskondlikuks probleemiks. Ka Putini Venemaa soovib, et muu maailm mõistaks nende vaadet ajaloole, mis on küll meie omast täiesti erinev. Ka nemad kurdavad, et muu maailm ei taha nende ajalugu mõista. Suhteliselt häiriv sarnasus, kas pole? Venemaa rünnakud ajaloorindel on mõistagi üheks põhjuseks, miks Eestis on see teema oluline, ent kas tõesti peaksime me laskma Putinil määrata, millised teemad on Eesti ühiskonnas olulised? Mina hea meelega ei annaks talle seda võimu. Katsed selgitada läänes meie ajalugu ei too sealses meedias kaasa mitte põhjalikumaid ülevaateid meie ajaloost, vaid pigem psühhoanalüüse Ida-Euroopa eripärastest ajaloovõitlustest. Sellega paigutatakse seal Eesti kindlalt samasse vaimsesse kasti Venemaaga, mitte näiteks Soomega. Ma olen nõus, et Putini Venemaa on paha, ent Moskva kritiseerimiseks on palju efektiivsemaid võimalusi kui ajaloolistest kuritegudest rääkimine. Mõned näited. Venemaal on poliitilised vabadused tugevalt piiratud. Sõnavabadust kärbitakse pidevalt. Seadused ei kehti. Venemaa toetab paariariike. Rahvusvähemusi ahistatakse. Karistamatult reostatakse nii oma kui naaberriikide loodust. Näiteid võiks veel palju tuua ja kõigile neile probleemidele viidates on läänes võimalik Venemaad palju edukamalt kritiseerida kui mineviku tegudest rääkides. Ja ka siseriiklikult on Eestis palju olulisemaid probleeme kui Öise Vahtkonnaga ajaloo teemal vaidlemine. Lõpetaks, palun, selle jama ja hakkaks elama.