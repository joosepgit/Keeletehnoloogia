arvamus.postimees.ee	 Juhtkiri: kompetentsist üksi ei piisa Kui Euroopa Liit tõepoolest tahab olla vääriline vastane n-ö kõvas maailmapoliitikas jätkuvalt tugevaimale USA-le, majanduslikult kiirkäigul tõusvale Hiinale ning mõlemas mainitud valdkonnas vaikset allakäiku tegevale, kuid ambitsioonikale Venemaale, ei tohi Brüsseli täidesaatvas võimus ehk eurovolinike seas domineerida keskpärasus, ammugi mitte rumalus. REKLAAM Selle nädala algusest tulevasi Euroopa Komisjoni liikmeid üle kuulava europarlamendi ridadest on aga hakanud päev-päevalt kostma järjest valjemat nurinat volinikukandidaatide puuduliku visiooni, nõrkade teadmiste ja ka kahtlase tausta üle. Lisaks parteide omavahelisele nägelemisele mängivad selles oma osa ka nii mõne esineja lohakas kodutöö kui mõne riigi ettevaatamatu volinikuvalik. Kui volinikud, kes on justkui ühenduseülene valitsus ja peamine kontaktpartner väljapoole, on nõrgad, kannatavad selle all ELi areng ning suhtlus teiste organisatsioonide ja riikidega. Ükskõik kui tiheda sõelaga ja kõrgetasemelisi konkursse poleks ühenduse ametnikud ka läbinud, kui kompetentsed ja intelligentsed nad ka poleks, pikalt samade hallide seinte vahel tegutsemine tekitab lõpuks ka nendesamade seinte kujulist mõtteviisi. Selleks ongi neile vaja regulaarselt vahetuvaid volinikke, kes tekitaksid positiivset ja negatiivset pinget ning aitaksid atra seada. Nii nagu kodumaistes tingimustes on iga ministeeriumi arengule kasulik, kui nende etteotsa juhtub vahel sekka mõni intelligentsem ja reljeefsema joonega poliitik, kes suudab end seal toimuvaga kurssi viia ning töö käigus paratamatult hägustuma kippuva enesekriitika ja inimliku mugavuse tõttu sirgelt teelt metsa maasikale suundunud ametnike käitumist korrigeerida. Oma spetsiifilises valdkonnas hüperpädevate ametnike poolt kodustatud keskpärasus või lausrumalus poliitilise liidri kohal tähendab pikapeale kogu valdkonnale manduvat ühel kohal tiksumist. Õnneks tõestas Siim Kallase eilne esinemine europarlamendis, et vähemalt Eesti ei pea endale volinikuvaliku pärast tuhka pähe raputama. Kindlas ja selges stiilis esinenud Kallas ei ajanud sõnavahtu, vaid vihjas osavalt taustatööle, pikkides kõnesse aeg-ajalt repliike selle kohta, kuidas tahaks ühel või teisel teemal lubatud ajast isegi pikemalt peatuda. Tegelikult sai ta korduvalt oma sõnumi ettenähtud ajast kiireminigi välja öeldud ning suutis jätta vähemalt mulje, et tal on tähtsamate ELi ees seisvate transpordiküsimuste kohta oma suhtumine, ideed ja huvi edasiminekuks.