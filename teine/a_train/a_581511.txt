www.bioneer.ee	 Olustveres näidatakse tänasest kahe kuu jooksul kokku enam kui 2000 põhikooli õpilasele, kust tuleb toit, kuidas seda valmistada ning mis elu maa üldse elatakse. Olustvere Teenindus- ja Maamajanduskoolis oodatakse alates esmaspäevast 1. kuni 9. klassi õpilasi, kellele on Põllumajandusministeeriumi toel kokku pandud õppepäev. Päeva eesmärgiks on pakkuda põhikooli õpilastele võimalust saada ehe elamus ja praktiline kogemus maaelust ja Eesti toidust ning selle saamise loost. Päeva planeerides on rõhk asetatud praktilistele tegevustele – tallis ja laudas tutvutakse sigade, lammaste ja hobustega, sõita saab hobuste ja traktoritega, piilutakse mesitarusse ja saadakse aimu mee valmimisest, valmistatakse ise toidu ning tegeletakse muude asjadega. Ministeeriumi kaubanduse ja põllumajandussaadusi töötleva tööstuste osakonna juhataja Enn Soku sõnul pole harvad juhused, kui koolilaps peab piima ja leiva sünnikohaks supermarketit ning ajab karjamaal segi hobuse ja lehma. „Sageli ei seostata igapäevast toitu põllumajanduse ja maaeluga ning seda üritamegi selle õppepäevaga muuta,“ lausus ta. Sarnast õppepäeva viidi proovikorras Olustveres läbi ka möödunud sügisel ning Olustvere Turismikeskuse juhataja Tiina Randaru sõnul olid need oodatust tunduvalt populaarsemad ning pälvisid hiljem väga positiivse tagasiside. Kuigi esialgu plaaniti sügisel Olustveres võõrustada 500 last, kujunes nende lõpparvuks ligi 700. „Me ei tahtnud soovijaid ka vastu võtmata jätta, mistõttu vähendasime juhendajate töötasusid ja panime rõhku toidu valmistamisele ja käsitöökojas meisterdamisele.“ Tänaseks on Randaru sõnul enamus kohti esmaspäeval algavateks õppereisideks juba broneeritud, kuid täiendavalt on varusse jäetud ligi 500 kohta nendele koolidele, kust on lapsi vähem käinud.