arvamus.postimees.ee	 Repliik: vabanemise algus Ajaloolane Timothy Garton Ash meenutas eile ajalehes The Guardian ilmunud loos, kuidas ta viibis 20 aastat tagasi Poola pealinnas Varssavis, riigis, mis rõõmustas esimeste poolvabade valimiste üle pärast kommunistliku režiimi kehtestamist, kui nägi õudse kontrastina veriseid pilte Hiinast Tiananmeni väljakult. REKLAAM Kõik teame, mis juhtus edasi Ida-Euroopas – langes Berliini müür, lagunes NSVL, kõik arenes peadpööritava kiirusega. Nagu rääkis ka praegune Poola peaminister Donald Tusk – 1989. aastal ta mitte ainult ei osanud üldse unistada ELi- ja NATO-liikmesusest, vaid ei uskunud sedagi, et tema pere saab endale kunagi sõiduautot lubada. 4. juuni on niisiis igal juhul Ida-Euroopa jaoks suur pidupäev, kuid ühtlasi meenutus, et kõigil riikidel pole sedavõrd õnnelikult läinud. Kui Hiina arengutee on olnud väga erinev, siis ka siinsamas maailmajaos on riike, kus reformid on jäänud ohtlikult pooleli. Näiteks Poola naaber Ukraina, mille peaminister Julia Tõmošenko samuti eilsetel pidustustel viibis.