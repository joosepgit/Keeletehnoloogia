www.bioneer.ee	 Bioneer arutleb, kuidas säästa igapäevaelus energiat nii, et see oleks keskkonna- ja rahakotisõbralik valik. Kui kütate oma elamist elektriga, siis pange radiaatoritele taimerid, mis need välja või vähemale kütterežiimile paneks, kui teid ennast kodus pole või kui teises toas magate. Taimerite raha teenib tagasi juba esimese aastaga, edasi on puhas kasum. Tihendage oma aknad ja uksed. Talvine energiasääst on rahakotile väga mõjuv. Kindlasti soojustage oma maja soojaveetorud. See aitab vähendada nii suvist leitsakut kui ka talvist soojakadu. Uute elektroonikaseadme ostmisel võrrelge nende energiatarvet teiste sarnastega. Selleks otstarbeks ongi välja töötatud energiakulu klassid - A (säästlikuim), B, C, D, E, G (kõige suurema elektrikuluga). Suurte elektriarvete ennetamine on alati kõige mõistlikum. Lülitage välja tarbetult töötav tehnika. Nii arvuti, videomakk, raadio kui ka televiisor tarbivad elektrit ka ooterežiimil. Vanem kodutehnika võib ooterežiimil tarbida kuni 25% töötamisaegsest energiast. Kodutehnikat on mugav välja ja sisse lülitada lülitiga pikendusjuhtme abil. Ühendage ka telefonilaadija lahti, kui telefon on laadimise lõpetanud. Ostke kvaliteetseid kodumasinaid. Parem soetage 1-aastase elueaga odava eseme asemel veidi kallim masin, mis kestab 10 aastat. Nii säästate raha, materjalikulu ja viskate vähem asju prügimäele. Enne kodumasina või uudse tehnikavidina ostmist tasub alati mõelda, kui sageli te seda kasutama hakkate. Kui te riivite kodus porgandit üks kord kuus, siis selle jaoks ei ole vaja köögikombaini. Samas suurpere võib tõesti vajada nõudepesumasinat. Ei tasu unustada, et e lektroonika ja tehnika tootmiseks kulub palju taastumatuid loodusvarasid ja energiat, mis saadakse tavaliselt fossiilseid kütuseid põletades. Kõikide imporditud toodete transport Eestisse tekitab palju heitgaase, müra ja kulutab loodusvarasid. Paigutage külmik jahedasse ja hästiventileeritud kohta. Hoidke oma külmiku tagumine pool tolmust puhas. Sedasi töötab teie toidujahutaja väiksema energiakuluga. Avage külmiku ust nii harva kui võimalik ning hoidke seda avatuna võimalikult lühikest aega. Puhastage ja sulatage külmikut regulaarselt – mida rohkem külmik jäätub, seda enam kulub elektrit. Ärge pange kunagi külmikusse kuumi asju – laske neil enne toas või õues maha jahtuda. Valige optimaalse suurusega külmik, sest tühi külmik kulutab rohkem elektrit. Hoidke külmiku ja välisõhu temperatuuride vahe võimalikult väike ehk külmiku sisetemperatuur võimalikult soe. Külmik on väga pika elueaga kodumasin. Seetõttu on tema ostmisel alati otstarbekas hinnata ülalpidamise kulusid. Mida väiksem on külmiku energiakulu, seda soodsam ta pikas perspektiivis tegelikult on. Kuivatage riideid õhu käes. Pesukuivatid ei ole keskkonna ega rahakotisõbralikud ka siis, kui seal on energiasäästu märgid peal. Kuivatades riideid nööril või kuivatusrestil säästate kuivatusmasina hinna jagu raha ning tagate endale iga kuu väiksemad elektriarved. Pesumasinat ostes valige võimalikult madala energiatarbimisega masin. Kuna pesumasinat kasutatakse sageli, siis on tema ülal pidamise kulu olulisem näitaja kui ostuhind. Pesu pestes valige madalaim sobilik pesemistemperatuur, sest kuni 90% tarbitud elektrist kulub vee soojendamisele. Tänapäevased pesupulbrid pesevad juba 40 kraadi juures ka määrdunud pesu põhjalikult puhtaks. Pisemaid asju on otstarbekas kausis käsitsi pesta. Vaipade puhastamiseks viige see õue ning kloppige ära. Tolmuimeja tarbib sama palju elektrit kui elektripliit. Tolmuimejat valides tasub eelistada kogumiskannuga puhastajat. Siis pole vaja osta kalleid prügikotte. Tänapäevastel tolmuimejatel ei satu tolm kogumiskannust õhku tagasi. Riidest tolmukotid kipuvad tolmu läbi laskma.