arvamus.postimees.ee	 Vastukaja Armas Viivi Luik, lugesin Teie kirjutist ja Teie sõnadega kaasnev tunne haaras mind väga sügavalt. Ma ei ole kirjanik, olen muusik, alustanud 8-aastaselt oma muusikuteed ja tänavu lõppevad mu õpingud doktorikraadiga. REKLAAM Õppima on mind sundinud vaid see, et olen tahtnud aru saada oma eriala kõige peenematest nüanssidest, ühe õpetaja juurest teise juurde suundudes. 38 aasta vältel õppisin aru saama, kuivõrd väike on inimene võrreldes kunstiga ja kuivõrd suureks võib ta saada, omades arusaama kunsti olemusest. Ka elamine on kunst, mille suurimaks väljakutseks on rõõm ja armastus. Kui tihti kuuleme arvamust, et kunstiinimesed on kuidagi omaette hoiduvad ja eemaldunud ühiskonnast. Kas ei ole kõrgkultuuri olemasolu üks tähtsamaid kultuurriigiks olemise aluseid ning kas just praegu ei peaks nende valdkondade toetamine olema üheks prioriteediks? Meie esivanemad ei kahelnud, et Eesti rahvas väärib kultuurriiki. Nad tegutsesid suure pühendumusega tulevaste põlvede nimel. Tänane Eesti Vabariik avas uued uksed. Üliõpilased rändavad üle maailma siiras usus, et kodu neid ootab ja väärtustab. Üheks inimeste väärtustamise vormiks on töötasu. Muusikute honorarid ei ole 17 aasta jooksul märkimisväärselt tõusnud. Ikka seisame laval koos välissolistidega, kelle väärtust hinnatakse kümneid kordi kõrgemaks, ikka teenivad meie riigi esindusorkestrandid mitmekordselt vähem võrreldes teiste arenenud riikidega. Mis on see, mis kutsuks meie noored väljapaistvad anded tagasi, et meie rahvas saaks koos nendega rõõmustada ja sirutuda kõrgustesse, mis ainult läbi kunstiteenrite saab osaks paljudele? Mis aitaks meie riigiteenritel aru saada, et demokraatlikus ja vabas riigis on kõrgkultuuri valdkonnad eeskujuks kõikidele teistele? Mis aitaks mõista, et tippsportlased kui ühe enim mõistetava kultuurivaldkonna esindajad koos kunsti tippudega on need, kes allutavad oma tahte suurte eesmärkide saavutamisele. Tõusevad oma rahva teadvusse, et seeläbi tiivustada inimesi suurtele – õilsatele unistustele. Me ei ole eemaldunud ühiskonnast, kuid meie tunde-ja mõttemaailm ei luba meil sekkuda elu igapäevastesse pimedatesse ja keerulistesse käikudesse, sest oleme ju loodud valgustama ja külvama lootust läbi oma loomingu.