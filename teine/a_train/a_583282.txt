arvamus.postimees.ee	 Sami Seppänen: hoiame kokku. Me kõik! Rahvusvahelise finantskriisi mõju ulatus ja sügavus ei pruugi meile veel päris pärale jõudnud olla. Lisaks on meil kaelas kodumaine laenurallile järgnev pohmell. Meil ununes, et kõik, mis läheb liiga kiiresti üles, tuleb veel kiiremini alla. Loomulikult kehtib see ka vastupidi. Konks on aga selles, et taas ülesminekuks on vaja pärast mõõna elus olla. REKLAAM Eestis on viimastel aastatel kõikunud inflatsioon nelja ja seitsme protsendi vahel. Hindade ja palkade pöörane kasv murendas Eesti konkurentsivõimet sedavõrd palju, et me hakkame riigi tasemel töötuks jääma. Näiteks BMW tehas oleks võinud tulla Eestisse, kuid ei tulnud. Me küsisime oma töö eest reaalsest turuhinnast rohkem ja tehas läks mujale. Tore on saada kõrget palka ja küsida töö eest palju raha, kuid kui meie nõutud hinnaga ei ole keegi nõus ostma, pole ka tööd ega investeeringuid. Oleme läinud tasakaalupunktist kõrge kaarega üle, sest laenuraha abil on selline asi ajutiselt võimalik. Nagu praegu näeme – ainult ajutiselt. Kokkuhoid päästab Sageli aitab konkurentsivõimet parandada kulude kokkuhoid. Eestis on viimasel ajal räägitud peamiselt koondamisest kui kõige efektiivsemast kulude kokkuhoiu viisist. Paraku toob see kaasa tõsiseid ühiskondlikke probleeme ning ettevõte ei pruugi sellest tulemuslikumaks muutuda. Kokku tuleb hoida esmalt raiskamist vältides ning teiseks kliente ja töötajaid säästes. Kulud on kasvanud kiiremini kui tootlikkus. Nüüd peame suutma oma majandust vähemalt viiendiku võrra «sisemiselt devalveerida», et suruda see konkurentsiraamidesse. Et hindu langetada, on vaja kulusid vähendada. Kuidas seda teha? Toon kaks väga erinevat näidet Soomest. Metallitööstuskontsern Outokumppu töötajad otsustasid tööandjale vastu tulla ning ühiselt leiti võimalus vähendada kulusid nii, et ettevõtte 1500 töötajat ei peaks minema kolmekuulisele tasuta sundpuhkusele ning ühtlasi õnnestus vältida koondamisi. Kulude kokkuhoiuplaan, millega töötajad nõustusid, sisaldas näiteks varem väljast sisse ostetud hooldus- ja koristustööde ärategemist olemasoleva tööjõuga, loobuti mõnedest lisatasudest nädalavahetustel ja öösel tehtavate tööde osas ning külmutati tootmisest makstavad lisatasud. Kokkuhoiu tulemus on sama suur, mis oleks saavutatud, kui oleks 1500 töötajat saadetud sundpuhkusele vähemalt kolmeks kuuks. Outokumppu töötajad mõistsid, et tööandjale vastutulek on ka neile endale pikemas perspektiivis kasulik. Organisatsioon, kes suudab end ühise eesmärgi nimel kokku võtta, on elujõuline tööandja ka edaspidi. Outokumppu jätkab ka tulevikus innovatiivsete valikutega – 2009. aastal saadetakse sundpuhkusele kogu peakontori personal, teiste hulgas ka tippjuhid – head talgud on need, milles osaleb kogu ettevõte. Finnairil oli sama mure: turg sulab, midagi teha ei saa – tuleb kohandada tegevus vastavalt kahanevale nõudlusele. Ka Finnair tahtis viimseni vältida koondamisi ja pakkus personalikulude vähendamiseks oma töötajatele välja kaks alternatiivi. Lühidalt olid need järgnevad: 1) palga vähendamine 2009. aasta lõpuni viis protsenti (kui olukord paraneb, jagatakse raha preemiatena töötajatele tagasi); 2) kuni 500 töötaja koondamine. Finnairi töötajad aga säästuplaaniga ei nõustunud ning tulemuseks on vähemalt 400 töötaja koondamine ja suur stress organisatsioonis. Tubli. Vaja on talguhinge Muidugi läks osa Eesti ettevõtetest buumi ajal liiga ahneks. Kuid kui vaadata sellist lihtsat asja nagu kannu õlle hinda Raekoja platsil, siis kuidas sai selle väärtus nelja aastaga kasvada 30 kroonilt 60-le? Mis muutus – kas teenindus läks kaks korda paremaks? Kas õlu on kaks korda maitsvam? Ajutine hüppeline nõudluse kasv lööb pildi paigast ära. Ettevõtjad küsisid klientidelt liiga palju raha ja jagasid seda omakorda ka töötajatele laiali. Meie väljakutse on selles, kas suudame Eestis tehtava töö konkurentsivõime taastada või mitte. Kui ei suuda, siis kummitab meid devalveerimine. Soome näiteks devalveeris 1967, 1977, 1982, 1991. Eesti majanduse peamine häda on praegu selles, et tööjõukulud kasvasid viimastel aastatel ettevõtetele üle jõu käivas tempos. Nüüd peame tegema talgud nagu Outokumpus, et püsida konkurentsivõimelised. Oma naha hoidmine kaugele ei vii. Võib-olla ei aita isegi talve üle elada.