arvamus.postimees.ee	 Ahto Lobjakas: järjepidev Eesti Eesti valitsuskriis huvitab välismaailmas vaid välisministeeriumide Balti lauaülemaid. Aeg-ajalt ka ajakirjandust, aga seda vaid ühe muutujana piirkondlikus stabiilsusvõrrandis. REKLAAM Eesti arengu mootor EL tahab meilt kahte asja. Esiteks, et Eesti kohad komiteedes ja nõukogudes oleks täidetud. Teiseks tahab EL, et Eesti poliitiline esindatus Euroopas oleks vaba äärmuslusest. Äärmuslaste all ei mõelda kommuniste, vaid rahvuslasi, keda võib kahtlustada natsilembuses. Tõrjudes Eesti ajaloovisiooni, pole Lääne-Euroopa poliitikud tingimata ei lühinägelikud ega ignorantsed. Küsimus on pragmaatilises kalkulatsioonis. Arvestades Lääne-Euroopa ajalugu, käituks keskmine poliitik enesetapjalikult, jäädes samale pildile kolleegiga idast, kellele võib – ükskõik kui alusetult – omistada fašisminostalgiat. (See on põhjus, miks Mart Laarist ei saa ilmselt kunagi Euroopa Komisjoni volinikku, kuigi poliitilised võimed lubaksid teda eelistada praegusele. Euroopa Parlamendi kuulamistel põruks ta osalemise tõttu Saksa armee veteranide üritustel.) EL tahab Eestilt stabiilsust ja ennustatavust. Mõlemat on ta saanud ja saab ka ettenähtavas tulevikus tänu sellele, et Eesti on Ida-Euroopas kõige järjepidevam jätkukommunistlik riik. Eestit juhib 1980. aastate kommunistlikust B-nomenklatuurist eliit, mis on usurpeerinud mitmeparteisüsteemi. Peaminister oli EKP Tartu rajoonikomitee osakonnajuhataja. Eesti eurovolinik, ekspeaminister, juhatas ametiühinguid ja oli EKP häälekandja Rahva Hääl asepeatoimetaja. President, kes luges sama lehte välisajakirjanikuna, võlgneb B-nomenklatuurile oma ameti. Valitsuskriisi ohvriks langenud sotside liider juhtis 1980. aastatel Võru miilitsat. Rahvaliit, kuhu kuulub ainus iseseisvusaja suures poliitikas läbi löönud Nõukogude A-nomenklatuuri liige Arnold Rüütel, sulgeb ringi. Võib muidugi väita, et i-le paneb punkti opositsioon, mida juhib 1980. aastate kommunistliku kasvatustöö spetsialist. Tänapäeva Eesti toetub tuntud postkommunistlikule ühiskondlikule kokkuleppele – võim jõukuse vastu. Erinevalt Hiinast ei kammitse Eesti ekskommuniste ideoloogia taak. Erinevalt Venemaast on Eesti eliit toime tulnud riigi moderniseerimisega. Majanduskriis on kokkuleppele ohtlik ja mõttetalgud näitasid, et status quo mureneb. Kuid Eestis toetub võim lisahoovale, milleks on vene vähemus. Rahvuslik imperatiiv trumpab eesti avalikkusele endiselt üle kõik muu. Poliitilise eliidi konsensuse selles küsimuses tsementeeris Reformierakond rahvuslusideoloogia «riigistamisega» 2007. aastal, tasalülitades nii ühtlasi IRLi. Järjepidevuse hinnaks on korporatiivne, vertikaalne ja vastutuseta võim. Kuluekstsessid, mis Suur­britannias raputavad parlamentaarse demokraatia alustugesid, pole Eesti poliitikuile jätnud vähimatki jälge. Eesti Achilleuse kannaks jääb venekeelne vähemus. Rahvuspingete maan­damisest sõltub Eesti enda vaikiv kokkulepe Euroopaga – arengu järjepidevuse nimel.