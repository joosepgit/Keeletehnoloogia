www.advent.ee	 Palve ja edu kirjandustöös on sünonüümid. Palve vägi avab tihti kirjandusevangelistile mõne tee ja esmapilgul ületamatutena tunduvad raskused muutuvad justkui jalatugedeks, millelt suurema edu poole astuda. Nina Buckley kogemus toob selgelt esile alandliku, tulihingelise palve tulemused. "Jõudsin ühel päeval korterelamusse ning nägin pärast postkastide uurimist, et majas elas umbes nelikümmend perekonda. Olin hommikul siiralt Jumala juhtimise pärast palvetanud – nagu ikka. See päev tõi kaasa õnnistusi ning ma sain umbes neli tellimust. Läksin juubeldades koju. Järgmisel päeval tagasi tulles, võttis mind vastu majahaldaja. Ta ütles: "Kas te ei tea, et siin ei tohi raamatuid esitleda? Mina olen haldur – meil elab siin sadamatöölisi, kes töötavad öövahetustes ja peavad päeval magada saama, ning me lihtsalt ei saa lasta teil seda teha." Üritasin selgitada, et olin väga ettevaatlik, kuid mees keeldus. Läksin raske südamega koju. Rääkisin sellest kirjandusjuhiga ning ta ütles: "Õde Buckley, sa tead, et Jumal võib olukordi muuta – lihtsalt palveta ja mine tagasi." Palvetasin sel ööl ja anusin järgmisel hommikul siiralt, et Issand selle mehe südamega räägiks. Tundsin, et selles majas on veel neid, kes meie häid raamatuid sooviksid ja tõe vastu võtaksid. Kohtasin järgmisel hommikul seda meest kortermaja koridoris. Ta tervitas mind lahkelt ja ütles: "Pr Buckley, palun väga oma eilse suhtumise pärast vabandust. Tundke end vabalt, minge siin, kuhu aga soovite, ja kui keegi teid tülitab, pöörduge minu poole ja ma ajan asjad korda." Tõstsin südame Jumala poole ja tänasin Teda vaikselt vastuse eest mu palvele. Peagi hakkas üks naine tõe vastu huvi tundma, võttis piiblitunde ja tuli hiljem ristimisele. Ka tema abikaasas tekkis huvi ning ta võttis vastu meie kutse õhtustel koosolekutel käia. Peagi tunnistas ta, et seitsmes päev on hingamispäev." Hingevaenlasel õnnestus peaaegu oma tahtmine saada ja lasta kortermaja haldajal takistada meie kirjandusevangelistil tõe jagamist nendes korterites. Ta teadis suurepäraselt, et majas oli inimesi, kes olid valmis Jumala tõde vastu võtma. Õnneks tundis kirjandusevangelist palve väge ja meie taevase Isa suurt armastust ning ta armastus inimeste vastu sundis teda tagasi pöörduma sinna, kust ta esimese hooga eemale tõugati. On hea, kui tunned ära vaenlase, kui teda näed. Täna täname Jumalat eesõiguse eest palvele ja Tema väe eest palvetele vastata. Palju palveid – palju väge; vähe palveid – vähe väge; üldse mitte palveid – ei mingit väge. "Jumala plaani juurde kuulub tõotus anda meile usupalve vastusena seda, mida Ta ilma meie küsimiseta ei annaks" (Ellen G. White, "Suur võitlus", lk 525).