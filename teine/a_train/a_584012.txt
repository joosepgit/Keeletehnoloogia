arvamus.postimees.ee	 Rasked ajad Umbusaldusavaldus Tšehhi peaministrile Mirek Topolánekile oli korraga löök nii selle riigi kui Euroopa Liidu vastu. Kuigi sisuliselt ei peaks ELi töö eesistujamaa valitsuse kokkukukkumise tõttu otseselt ohus olema ja Euroopa Komisjon tõttas ka oma usaldust kinnitama, sai näiteks Kesk- ja Ida-Euroopa selle sammu tõttu uue löögi. REKLAAM Saksa ajakirjandus ei olnud kitsi riigimehelikkuse puudumise kritiseerimisel ning paralleelide tõmbamisel samuti kukkunud Läti ja Ungari valitsusega, kuigi seekordse kriisi otsene põhjus polnud sugugi järsult halvenenud majandusolukord, vaid pigem Tšehhi parlamendis aastaid käärinud protsessid, mis saadikute omavahelised suhted uppi on keeranud. Tegelikult on Topoláneki rahulik reaktsioon selles valguses isegi õige ning Tšehhi riik peaks kõikvõimalikku hüsteeriat üritama samuti rahustada. Kahju ainult, et see lõhenemine tuli hetkel, kui Euroopa vajab ühist häält rohkem kui kunagi varem – enne G20 tööstusriikide kokkusaamist Londonis, mis peaks andma uue hingamise võitlusele majanduskriisiga.