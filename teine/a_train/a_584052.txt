arvamus.postimees.ee	 Juhtkiri: pidu, ka rahvale Eile Estonia kontserdisaalis suure tänupeoga punkti saanud Eesti Vabariigi 90. juubeliaasta möödus üldiselt väärikalt, ja mis kõige olulisem, peoperemehi ja -naisi ehk rahvast kaasates. Paraku ei saadud hakkama ka ilma nääklusteta, aga eks seegi kuulu asja juurde. Juubeliaasta suurimateks õnnestumisteks tuleb pidada just neid üritusi, kus rahvas oli ise nii peategelane kui külaline. Üritusi, milles väljendus kodanikuühiskond. Näiteks kevadel korraldatud prügikoristuskampaania ja augustis toimunud öölaulupidu. Ei ole juhus, et prügikoristuskampaania eesotsas olnud Rainer Nõlvak pälvis aasta kodaniku tiitli – mis saakski 90-aastaseks saanud Eesti Vabariiki enam rõõmustada kui teadmine, et tema kodanikud teevad midagi omaalgatuslikult ja üheskoos. Teine hea kink juubilarile oli Tallinnas lauluväljakul peetud «Märkamisaja» öölaulupidu, mis oli tegelikult mõeldud tähistama teist juubelit – 20 aasta möödumist öölaulupidudest laulva revolutsiooni päevil. See, et kokku tuli kümneid tuhandeid inimesi, annab lootust, et inimeste võõrandumine poliitikast ei ole siiski lõplik ja et tegelikult on Rahva Tahe olemas. Küsimus on vaid selles, kuidas see tahe üles leida. «Aeglaselt küll, aga ikkagi oleme jõudmas olukorda, kus pidevalt suureneb nende kodanike arv, kes leiavad, et esindusdemokraatia kõrvale vajame mõjukat osalusdemokraatiat. Nad tunnevad tarvet sõna sekka öelda,» võttis kolumnist Enn Soosaar Postimehes vahetult pärast augustikuist ühislaulmist nähtuse tabavalt kokku. Riigi 90. sünnipäeva jäävad meenutama mitmed head raamatud, samuti linateosed. Telesarja «Tuulepealne maa» ja kinos linastunud «Detsembrikuumust» on süüdistatud liigses propagandas. Ometi on nad leidnud oma vaataja ja just selliste teoste kaudu saabki läheneda sihtrühmadele, kes ei loe ajalooalast (teadus)kirjandust. 90 aastat iseseisvuse ajalugu ei tähenda, et seda ajalugu tuleb kirjutada või mõista nii nagu 90 aastat tagasi. Ent samas on Tallinnas Maarjamäel asuvas ajaloomuuseumis avatud näitus «Iseolemise tahe. 90 aastat Eesti Vabariiki» täiesti eri klassist, andes võimaluse museoloogiat ja ajalugu hoopis teise ja huvitava nurga alt vaadata. Juubeliaasta pahupoolele tuleb muidugi kanda kõik Vabadussambaga seonduv. Tülid riigi- ja linnavõimu vahel, korruptsioonikahtlused ja suure osa kultuuriinimeste vastuseis samba vormile ei jätnud just muljet, nagu soovitaks riigi juubelit väärikalt tähistada. Kusjuures sammas ei saanudki valmis esialgseks tähtajaks ehk eilseks, vaid avamine lükkus järgmisse aastasse.