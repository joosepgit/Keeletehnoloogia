arvamus.postimees.ee	 Seilenthal: ungarlasi paneb soome-ugri pärandist loobuma muude ebateaduslike teooriate levik Tartu Ülikooli uurali keelte ja hungaroloogia dotsent Tõnu Seilenthal kirjeldas intervjuus Postimehele, miks soome-ugri rahvaste ühtsus on murenemas ja kuidas selle taasühendamisega tegeletakse. REKLAAM Seilenthal andis intervjuu otse soome-ugri rahvaste kuuendalt maailmakongressilt Ungaris Siófokis. Miks levib Ungaris seisukoht, et ungarlased polegi soomeugrilased, vaid hoopis hunnide järeltulijad? Seda on raske põhjendada. Kõigepealt igasugustel ebateaduslikel teooriatel on kalduvus väga kergelt levida. Seda on üritatud tõestada poliitikaga, näiteks nii, et Habsburgide ajal 19. sajandil levitati soome-ugri pärandit selle nimel, et ungarlastelt uhke minevik ära võtta ja asemele anda kalarasvahaisuline sugulus saamidega. Sotsialismi ajal jällegi oli väga hea näidata, et unglarased on Venemaal elavate rahvastega sugulased. Nüüd on ungarlased vabad ja võivad ka teisi teooriaid esitada. See on üks põhjendus. Toon ühe näite - augusti keskel toimus Ungaris juba kolmandat korda suur kokkusaamine, mis olid pühendatud turaani rahvastele ja nomaadidele nagu kasahhid, usbekid, tsuvaššid ja muud. Isegi Ungari parlamendi asespiiker võttis selle kongressi esindajad parlamendis vastu. Kui palju on sellel seisukohal alust? Inimestel on raske aru saada sellest, et keelesugulus ja kultuurisugulus on eri asjad. Keegi ei püüagi väita, et Ungari vana kultuur ei oleks rändrahva kultuur, millesse kuulus hobusekasvatus ja vibulaskmine. Aga kui me räägime sugulusest Ungariga, siis peame silmas keelesugulust. Ungari keel on arenenud läbi vahe-etappide soome-ugri algkeelest. See on faktiline teadmine – kogu põhisõnavara on soome-ugri keeltes sama, näiteks «elama», «olema», «koda», «silm», «käsi», «süda» jne. Loomulikult on Ungari keeles tuhandeid turgi laene - keegi ei eita seda - aga need ei ole keeles primaarsed. Ka eesti keel kubiseb saksa laenudest, aga keeles on mõningaid asju, mis on tunduvalt püsivamad ja mida võõrmõjud ei mõjuta. Miks me peaksime muretsema selle pärast, et Ungaris levivad soome-ugri vastased meeleolud? Oma tõe kaitsmine ja propageerimine on ju alati õilis asi. Viisakas vormis saame juhtida tähelepanu, et meil ei ole midagi selle vastu, et turaani traditsiooni säilitav liikumine on olemas, aga see ei ole mitte keelesugulus, mis neil nende rahvastega on, vaid kunagine rändrahva kultuur. Ma usun, et see teavitustöö õnnestub. Ma ei oska öelda, kui palju on n-ö ühte ja kui palju teist usku. Kõige rohkem on kindlasti neid Ungaris, keda see üldse ei huvita ja kes ei tea, kust nende keel tuleb. See on soome-ugri teadlaste ja ekspertide ülesanne olukorda selgitada. Miks peaks soome-ugri juurte kinnitamine ja säilitamine olema Eesti huvi? Ungarlased kahtlevad oma soovis soome-ugri kultuuriruumi kuuluda ja nagu te ise ütlesite, on eesti keelel ja kultuuril tihedaid seoseid hoopis saksa keelega? Loomulikult me oleme oma kultuurilt eurooplased ja oleme selleks saanud viimase tuhande või isegi enama aasta jooksul. Aga kui me vaatame oma kultuuri juuri, siis üks väga tähtis alustala on soome-ugri pärand. See on omaette väärtus, mida tuleb säilitada.