arvamus.postimees.ee	 Aleksei Günter: mida tõesti arvavad vene koolid? Tallinna Mustamäe reaalgümnaasiumi vastulause Õpilasesinduste Assamblee peasekretäri ja sellesama kooli õpilase Sergei Metlevi sõnavõtule oli ootamatu, kuid selle tulemus võib olla positiivsem, kui paljud võivad arvata. Kool küll noomis Metlevit nagu kolmeaastast last, kes julges tõstatada vanemate juuresolekul ebamugavat teemat, kuigi tegemist oli enam-vähem täiskasvanud inimese ja haridusbürokraatidest mittesõltuva õpilaste ühingu esindaja sõnavõtuga. Teiseks, kooli juhtkonna väide, et Metlev esines gümnaasiumi esindajana, ei ole põhjendatud, sest avaldus oli selgelt sõnastatud Õpilasesinduste Assamblee nimel. Nüüd on vähemalt selge, et assamblee püüdlused olla vene koolide eestkõneleja on küsitavad. Samas on vene koolide üleminek eestikeelsele õppele valus ja tähtis teema nii õpilastele kui ka õpetajaile. Seega, ehk on vaja tekitada uut, tõsiseltvõetavat arutelu vene koolide reformi teemal, mille osalejad julgeksid avameelselt esitada oma mõtteid reformi kohta?