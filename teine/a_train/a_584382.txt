arvamus.postimees.ee	 Kui praegu peaks valima maailma mõjukaima inimese, siis oleks see Ameerika Ühendriikide rahandusminister Henry Paulson – mees, kes on välja mõelnud, kuidas päästa 700 miljardi dollariga USA vankuvat finantsmaailma ning süstida nii usku kogu maailma majandusele ja rahandusele. REKLAAM Paulsoni ideid miljardite kulutamiseks võib kiita või laita, kuid see on ilmselgelt odavam kui lasta kõigel minna isevoolu teed ning lasta sadadel miljonitel laenuvõtjatel ja investeerijatel oma vara kaotada. Paulsoni kasuks räägib kas või tõik, et enne USA riigitüüri juurde asumist töötas ta üle kolmekümne aasta investeerimisfirmas Goldman Sachs. See on USAs olnud üks tagasihoidlikumaid finantsasutusi, mis praegusele kriisile eelnenud aegadel ei üritanud vahendeid valimata kasumit teenida. Eestist vaadates tunduvad Paulsoni tegemised ehk kauged, ent tegelikult on USA finantsmaailma päästmine tähtis ka meile. Ei öelda ju asjata, et kui Ameerika aevastab, siis Euroopa juba köhib. Eesti on just nii väike, et meist ei sõltu midagi, aga meie sõltume kõigest.