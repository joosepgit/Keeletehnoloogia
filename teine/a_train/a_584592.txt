arvamus.postimees.ee	 Mart Kadastik: majanduse vari Aastail 2005–2007 kahekordistus Eestis ehitajate arv, küündides 84 000ni. Meil on kaks korda rohkem ehitajaid (üldisest tööhõivest) kui Saksamaal, Rootsis või Soomes. Sellele on hea seletus: Eesti alles ehitab oma riiki üles. Ehitajate suhtarvult jääme alla üksnes Hispaaniale ja Iirimaale. Need kaks riiki ületavad meid veel ühe näitaja osas: majanduse languses. Järeldus: mida kõrgemalt lendavad kinnisvaraarendajad, seda valusamalt kukub riik. Nüüd võiks eeldada, et praegune ehitaja tänab alandlikult iga tööotsa eest. Kas ikka tänab? Kas klient ikka on kuningas, keda ehitaja ei tüssa enam hinna, kvaliteedi ega tähtaegadega? Uudis aknafirmast Estmark Grupp, kes omastas 62 tellija raha ainsatki aknaraami tegemata, kinnitab, et kuningas on jätkuvalt alasti. Võib juhtuda, et ehitussektori koomale tõmbudes lahkuvad sealt oskajamad, kes on mujalgi oodatud, või mehed, kes on võimelised ümber õppima. Nii palju kvaliteedist. Kodanik, kes soovib vahetada näiteks kempsupotti, kuid ei ole käinud osavate käte ringis, ei pöördu Merko või Skanska poole. Kodaniku partneriks on mõni vähetuntud ühemehe-OÜ. Need OÜd aga ei taha enam kirjalikke lepinguid sõlmida. Nad pakuvad soodushinda (näiteks käibemaksu arvel), kui klient nõustub maksma käest kätte ning suurema osa rahast ette. Kuivõrd ka tellijal on rahaga kitsas, siis enamasti ta riskibki. Siiski vaid oma rahaga, mitte seaduse rikkumisega – seadus ei kohusta tellijat kviitungeid koguma. Rootsis on intiimteenuse kasutaja rohkem süüdi kui selle osutaja. Rootsis võib maksuamet kiusata kodanikku, kes maksis «mustalt» koduabilisele. Eestis oleks torujüri iga liigutuse vormistamine terve mõistuse vastane. Ent sel ühiskondlikul kokkuleppel on oma hind: mida enam varimajandus jõudu kogub, seda kiiremini jääb majandusest järele ainult vari. Kas ehitus vajab abi? Hispaanias vähendatakse bürokraatiat, et need, kel veel võimekust ehitada, saaksid oma ideid kohe teostada. Kas ka Eestis võiks ehituslube hõlpsamalt jagada? Kuidas võtta. Mõned ametnikud võtavad mõnuga, kui vaid võrrelda nende palka ja tegelikku jõukust. Ent ehitustegevust pole võetused häirinud: mida iganes on kerkinud kuhu iganes. Jahtumisel on nii head kui halvad küljed. Ehitusbuumi ajal on raskem kaitseväge komplekteerida, ja vastupidi: ehituse mõõnaperioodil muutub kaitsevägi populaarseks. Halb uudis on see, et äravool ehitusest annab lisajõudu ka kuritegevusele. Õhus on tunda pimedate ööde festivali.