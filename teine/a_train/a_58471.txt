www.naisteleht.ee	 Johannes Tralla *** Toit: Päris ehtne kebab Türgi köök on rikkalikumaid maailmas – selles on õnnestunult ühendatud Kesk-Aasia ja Vahemere traditsioonid. Väga head road on dolma (viinamarjaleherullid, täidetud liha ja riisi või pähklite ja rosinatega) ja karniyarik (hakklihaga täidetud baklažaanid). Mingil juhul ei tohi proovimata jätta kebabi, ehkki maailma laiali pillutud türklaste käest saab seda osta igast suurlinnast. Türgi maiustused on tapvalt magusad, isegi puhas suhkur tundub neist magedam. Türklaste rahvuslik vägijook on raki (aniisiviin). Et veega segatuna muutub raki piimjaks, nimetatakse jooki ka «lõvipiimaks». Raki kõrvale süüakse erinevaid suupisteid, mis kõik mahuvad ühise nimetaja meze alla. Raamat: Inimnäoline islam Ehkki Türgi kuurortlinnades võib see isegi ununeda, on Türgi siiski islamimaa, täis kauneid mošeesid, ja usul on türklaste elus väga oluline koht. Rändurid Jaanus Plaat, Tiit Pruuli ja Jaan Tätte on teinud raamatu «Inimnäoline islam», kuhu nad on valinud fotosid 17 Eesti rändurilt-amatöörfotograafilt, kes on käinud pildistamas rohkem kui 30 islamiriigis või piirkondades, kus muhameedlased moodustavad põhiosa elanikkonnast. See raamat kummutab mitmed väärarusaamad, mis seoses «terrorismivastase sõjaga» tänases läänes islamiusu ja muslimite kohta on levimas. Ja oleme ausad, reisiplaane tehes on seda fotoraamatut lihtsalt ilus vaadata. Kuidas Türki saab? Odavlennufirmadest lendab Istanbuli Londonist EasyJet. Puhkusereise Türki korraldab Eestis Novatours, samuti saab meie reisibüroodest osta Soome reisikorraldajate puhkusepakette. Hinnad inimese kohta algavad 3500 Eesti kroonist. Suveajal reisides tuleb kindlasti soodsam, kui sõita kohale reisibüroo vahendusel ning siis juba omal käel, näiteks rendiautoga Türgit avastama minna. Auto rendihind on sõltuvalt margist 40–130 eurot päevas. Et autot rentida, peab olema rahvusvaheline juhiluba ja vanust vähemalt 21 aastat. Türgis on väga korralik bussiliiklus ja ühistransport samas hinnaklassis mis Eestiski, odavad on ka marsruuttaksod, nn dolmus-bussid. Hosteleid ja hotelle on rohkesti ja väiksem seltskond leiab toa ka broneeringuta. Voodikoht hostelis maksab alates 5 eurost, eraldi tuba hostelis 10–15 eurot. Hotellitubade hinnad algavad 25–30 eurost. Türgiga meil viisavabadust veel ei ole, kuid viisa saab piirilt ilma igasuguse vaevata ning see maksab 10 eurot.