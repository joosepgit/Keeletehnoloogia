www.advent.ee	 "Ma meenutan Issanda heldust, Issanda kiiduväärsust, kõige selle pärast, mida Issand meile on osutanud" (Jesaja 63:7). Kamboda riiki kurnas palju aastaid kodusõda ja võimuvõitlus. Nende raskete aastate jooksul ootas evangeelium kuulutamist selle kauni riigi enamale kui kümnele miljonile budistist elanikule. Tingimused muutusid ja elu sai taas talutavaks. Majandus hakkas taastumise märke ilmutama ja kõikjal otsisid inimesed lugemismaterjali. 2000. aasta maikuus organiseeriti sinna kirjandusteenistuse programm. Kohalikus khmeri keeles polnud saadaval just palju evangeeliumiraamatuid, kuid koguduses leidus pühendunud inimesi, kes suutsid isegi nii väheste raamatute juures võimalusi näha. Viisteist inimest võtsid 2001. aastal vastu väljakutse hakata Kamboda kirjandusevangelistideks. Peagi ühines nendega veelgi inimesi. Esimesed kuud olid väga rasked, sest inimesed olid harjunud väikestes mõõtmetes mõtlema. Kõik tundus liialt kallis. Isegi raamatut, mis maksis dollari või kaks, peeti kalliks. Teiseks raskuseks osutus kogenud inimeste puudus, kes oleksid selle uue kirjandusevangelistide grupi juhtidena teeninud. Seepärast anti hoolikalt valitud inimestele vastav eriväljaõpe. Jumal oli selle projektiga päris algusest peale. Väga varsti hakkas juhtuma toredaid asju. Kirjandusevangelistid hakkasid müüma ingliskeelseid raamatuid koos khmerikeelsete raamatutega, mis olid kättesaadavad. Müüginumbrid tõusid ning lisaks sellele koges kohalik pastor imelist "probleemi" – ta kirik jäi hingamispäeva hommikuteks liiga väikeseks. Need uued kirjandusevangelistid mitte ainult ei müünud evangeeliumiraamatuid, vaid kutsusid ustavalt inimesi kirikut külastama. Kuue kuuga hakkas 115 kirjandusevangelistide klienti hingamispäeviti kirikus käima. Enne esimese aasta lõppu tulid 89 nendest kallitest inimestest ristimisele ja said küpseteks Phnom Penhi koguduse liikmeteks. Kirjandusevangelism Kambodas peab ikka veel raskustega silmitsi seisma. Niikaua, kui seal leidub südameid, keda võita, ja evangeeliumi, mida kuulutada, jäävad ka raskused. Kuid kirjandusevangelistid on ustavad, julged ja inspireeritud tegema Issanda jaoks aina enam.