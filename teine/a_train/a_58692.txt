arvamus.postimees.ee	 Repliik: oma kätega… Nagu oli oodata, mõistis haridusministeerium eile pärastlõunal hukka keskerakondliku haridusameti plakatikampaania ja ütles otsesõnu, et propaganda peab lasteaedadest eemale jääma ning linna ja riigi erimeelsused tuleb lahendada muul viisil. REKLAAM Ometi jõudsid juba mitmed Tallinna lasteaiad valitsust sarjavad plakatid üles riputada, teised pead murda, mida säärase vägisi pihku surutud kingitusega peale hakata, ning õhtul lapsi lasteaiast koju toovad vanemad häiritud saada. On üsna selge, et jälle on Keskerakond läinud sinnapoole hea maitse piiri. Selliseid asju ei tohiks teha mitte üksnes seetõttu, et ajad, mil propaganda oli kasvatusmetoodika osa, peaksid möödas olema. Küsimus on tonaalsuses – halvustavad ja sarjavad plakatid on lasteaia koduse ja heatahtliku olemusega piisavalt suures vastuolus, et see silma kriipima hakkaks ning soovima paneks, et räpane poliitiline käteväänamine lastest eemal hoitaks. Huvitav selle kõige juures on küsimus, miks Keskerakond nii käitub. Küsitlused näitavad erakonnale edu, kuid millegipärast on kõigel, mis Keskerakond ette võtab, kergelt paanika maik juures. Aga kuna tegu on niivõrd ebaõnnestunud projektiga, siis võib arvata, et see toob tegijale rohkem kahju kui kasu. Siinkohal meenub lugeja kommentaar eilses lehes ilmunud Hiina saatkonna kirjale Tiibeti-küsimuses – ei ole kurjemat vaenlast propaganda tegijale kui ta ise.