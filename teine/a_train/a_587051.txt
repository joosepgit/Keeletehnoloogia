www.advent.ee	 Aga kui Jeesus istus Õlimäel, astusid jüngrid ta juurde ja küsisid omavahel olles: “Ütle meile, millel see kõik tuleb ja mis on sinu tulemise ja selle ajastu lõpu tunnustäht?” Mt 24:3. Kristus hoiatas oma jüngreid nii Jeruusalemma kui templi hävitamise eest. Seda sündmust kuulutas ette juba Taaniel. Andidel ja ohvritel ei olnud enam väärtust, sest varjukuju oli jõudnud reaalsuseni suures Annis. Kui Kristus viitas Jeruusalemma hävitamisele, ulatusid Tema prohvetlikud sõnad sellest kaugemale – lõpliku tulemölluni, mis leiab aset päeval, mil Issand “väljub oma asupaigast nuhtlema maa elanikke nende ülekohtu pärast. Siis paljastab maa oma veresüü ega kata enam neid, kes ta peal on tapetud.” Kogu [Matteuse 24.] peatükk on hoiatus neile, kes elavad maailma ajaloo viimsete sündmuste ajal. Kristus ütles jüngrite poole pöördudes: “Vaadake, et keegi teid ei eksitaks! Sest paljud tulevad minu nime all, öeldes: “Mina olen Kristus!” ja eksitavad paljusid.” Ilmub palju vale-messiaid, kes väidavad end tegevat imesid ja kuulutavad, et juudi rahva päästmine on saabunud. Need viivad paljusid eksiteele. Kristuse sõnad täitusid. Kristuse surma ja Jeruusalemma piiramise vahelisel ajal ilmus palju vale-messiaid. Kuid see hoiatus anti ka neile, kes elavad meie ajal. Samad pettused, mis ilmnesid enne Jeruusalemma hävitamist, ilmnevad uuesti. Samad sündmused, mis toimusid Jeruusalemma hävingu käigus, toimuvad jälle. Enne Jeruusalemma hävitamist võitlesid inimesed ülemvõimu pärast. Mõrvati keisreid. Mõrvati neid, keda arvati troonile kõige lähemal seisvat. Apostlite kaudu andis Jumal juudi rahvale viimse võimaluse meelt parandada. Ta ilmutas Ennast oma tunnistajate kaudu, nende kinnivõtmise, ülekuulamise ja vangisoleku kaudu. Kohtumõistjad kuulutasid välja surmaotsuseid. Nii juhtub taas. Seitsmenda päeva adventistidel tuleb võidelda seitsmenda päeva hingamispäeva eest.  Kristus ütles jüngritele, et neid antakse ülemkohtute kätte, kuid lausus samas, et nad ei peaks muretsema, kuidas tõde kaitsta, sest Ta annab neile niisugused sõnad suhu ja niisuguse tarkuse, millele ükski nende vaenlane ei suuda vastu seista. Maagid ja võlurid, kes väitsid omavat imettegevat väge, viisid inimesi endaga kaasa mäestikuüksindusse. Prohvetikuulutus osutas aga ka viimsetele päevadele. Jutt on Kristuse teise tulemise märgist. Moodustuvad Saatanast inspireeritud grupeeringud, et inimesi petta ja eksiteele viia. – Käsikiri 78, 1897.