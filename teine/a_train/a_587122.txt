www.advent.ee	 Läheneme viimsele kokkupõrkele ning nüüd ei ole aeg kompromissideks. Ei ole aeg varjata, kelle poolel asume. Lahingu ägenedes ärgu muutugu keegi äraandjaks. Nüüd pole aeg maha heita või relvi peita ning Saatanale võitluses eeliseid anda. Kui te aga ei valva ega hoia oma riideid maailmast rüvetamatuina, ei jää te ustavaks oma õndsuse Ülemjuhile.  Hüüdke oma kaasvahimeestele: “Hommik tuleb, aga öö tuleb ka!” Nüüd ei ole aeg pingutusi lõdvendada, tuimaks ja loiuks muutuda; ei ole aeg peita valgust vaka alla, kõnelda ümmargusi asju, kuulutada prohvetlikult eksitust. Kogu jõud tuleb rakendada Jumala teenistusse. Teil tuleb jääda ustavaks, anda tunnistust Jumalast ja tõest. Ärge laske end kõrvale juhtida ühegi ettepaneku poolt, mida maailm võib esitada. Me ei saa endale lubada kompromissi; meie ees on elulised probleemid, eluliselt tähtsad Jumala ülejäänud rahva jaoks maailma ajaloo lõpuni. Kaalul on igavesed huvid. Oleme kriisi eelõhtus ega saa lubada, et meil leitaks olevat kuri ja uskmatu süda, mis taganeb elavast Jumalast [Hb 3:12]. Algne ärataganemine lähtus uskmatusest ja tõe salgamisest; kui meie tahame jääda võitjaks, peame kinnistama oma pilgu usus lakkamatult Jeesusele, oma õndsuse Ülemjuhile. Meil tuleb järgida Kristuse eeskuju. Kõiges, mida Jeesus siin maa peal tegi, pidas Ta silmas Jumala au.  Kristuses liitusid jumalikkus ja inimlikkus, et Ta saaks ilmutada meile Jumala plaani ning tuua meid lähedasse ühendusse Temaga. See ühendus võimaldab meil vaenlast võita, sest usu läbi Kristusesse omame jumaliku väe. Meie liikmete arv kasvab, meie asutuste võrk laieneb ning kõik see nõuab üksmeelt tööliste vahel ja täielikku keskendumist ning pühendumist Jumala tööle. Jumala töös ei ole kohta pooliku südamega tööd tegijail, neil, kes pole ei külmad ega kuumad. Vahimehed Siioni müüril olgu valvel, ärgu tukastagu päeval ega ööl. Kuid juhul, kui nad ei ole saanud sõnumit Kristuse huulilt, kõlavad nende pasunast ebamäärased signaalid. Vennad ja õed, Jumal kutsub teid, nii töölisi kui lihtliikmeid võtma kuulda Tema häält sellisena nagu Ta kõneleb teile Tema Sõnas. Võtke Tema tõde südamesse, et Tema elav, pühitsev vägi muudaks teid vaimulikuks. Seejärel edastage selge ajakohane sõnum Siioni müüridel ühelt vahimehelt teisele. – Käsikiri 152, 1897.