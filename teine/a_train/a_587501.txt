www.advent.ee	 Paljudel on seisukoht, et Ilmutusraamat on pitseeritud raamat, ja nad ei pühenda aega selle saladuste uurimiseks. Väidetakse, et tuleks uurida aulisi asju lunastusest, Johannesele Patmose saarel ilmutatud saladused aga väärivad vähem tähelepanu. Issand ilmutas oma sulasele Johannesele Ilmutusraamatu saladused ning Tema plaani kohaselt peavad need olema avatud uurimiseks kõigile. Selles raamatus on kujutatud sündmusi, mis on nüüdseks juba minevik, samuti mõningaid igavese tähtsusega sündmusi, mis meie ümber aset leiavad. Teised selles toodud prohvetikuulutused ei täitu täielikult enne ajastute lõppu, mil leiab aset suur võitlus pimeduse- jõudude ja taeva Vürsti vahel. Paljud prohvetikuulutused hakkavad peagi kiiresti üksteise järel täituma. Kõik väed on rünnakuks valmis. Mineviku ajalugu kordub, vanad võitlused algavad uuesti ning Jumala rahvast ümbritsevad kõikjal ohud. Inimkonda haarab hasart, mis tungib kõikjale siin maa peal. Mille nimel? Hasartmängud, etendused, lõbustused; tormamine, tunglemine, võimuvõitlus. Maine ja kaduv haarab tähelepanu nii, et igavestele asjadele peaaegu ei mõeldagi. Inimesed rakendavad kogu oma energia, innu, püsivuse ja Jumalast antud võimed koos Saatana vägivallavalitsusega Jumala seaduste kehtetuks muutmisele. Iga masti isehakanud kinnitavad, et on väärilised ja õiglased; ülistatakse kõike maist ja ebapüha vastukaaluks tõelisele ja pühale. Nii võetakse vastu võltsingud ning pühaduse tõelised normid heidetakse kõrvale nagu Aadam ja Eeva heitsid kõrvale Jumala sõna ja võtsid vastu Saatana vale. – Käsikiri 143, 1901.