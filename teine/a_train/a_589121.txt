www.advent.ee	 Aga te olete ise näinud kõike, mida Issand, teie Jumal, on teie silma ees teinud kõigile neile rahvaile, sest Issand, teie Jumal, on ise sõdinud teie eest. Jos 23:3. Vallutussõjad läbi, tõmbus Joosua oma kodu rahulikku eraldatusse Timnat-Serahis.  Issand oli mõjutanud oma ustavat sulast toimima nii nagu oli toiminud Mooses enne teda – kokkuvõtlikult kordama rahvale ajalugu ning tuletama meelde Issanda seatud tingimusi, kui Ta nende hooleks oma viinamäe usaldas. Rida aastaid oli möödunud maa asustamisest ja juba võis näha idanemas samu pahesid, mis olid varemgi Iisraelile Jumala nuhtlusi toonud. Kui Joosua tundis, et vanaduspõdurus hiilib ligi, haaras teda mure rahva tuleviku pärast. Ta kogus rahva enda ümber ja pöördus nende poole otsekui laste käekäigust huvitatud isa – enam veel.  Kuigi kaananlased olid alistatud, oli nende käes ikka veel suur osa iisraellastele tõotatud maa-alast ning Joosua manitses rahvast mitte laskma käsi rüppe ega unustama Issanda korraldust täielikult hävitada ebajumalaid teenivad rahvad. Joosua pöördus rahva poole kui tunnistajate poole, kes olid näinud, et senimaani, kui nemad olid täitnud Jumala tingimused, oli Jumal ustavalt täitnud neile antud tõotused.  Saatan petab paljusid näiliselt usaldust äratava teooriaga, et kuna Jumal armastab oma rahvast nii väga, vaatab Ta nende patule läbi sõrmede; et kuigi Jumala Sõnas esitatud ähvardustel on oma osa Tema kõlbelises valitsuses, ei täitu need iialgi sõnasõnalt. Kuid Jumal on oma looduga suheldes säilitanud alati õigluse põhimõtted – nähtavale toonud patu selle tõelises olemuses, näidates, et patu tõeline tagajärg on viletsus ja surm. Pattu pole kunagi andestatud tingimusteta ning seda ei tehta iial ka tulevikus. Niisugune andestus oleks õigluse põhimõtete hülgamine, need aga on Jumala valitsussüsteemi alusmüür. Jumal on ustavalt osutanud patu tagajärgedele ja juhul, kui need hoiatused pole tõesed, kuidas saaksime siis olla kindlad, et Ta oma tõotused täidab? See niinimetatud headus, mis heidab kõrvale õigluse, ei ole tegelikult headus, vaid nõrkus. Pärast Jumala headuse rõhutamist Iisraelile kutsus Joosua rahvast Jehoova nimel valima, keda nad tahavad teenida.  Joosua soovis mõjutada rahvast teenima Jumalat mitte sunniviisil, vaid vabatahtlikult. Kiindumine Jumalasse on usu alus. Teenida Jumalat ainult tasulootusest või karistusekartusest on kasutu. Avalik ärataganeminegi pole Jumalale vastumeelsem kui silmakirjalikkus ja vormilik jumalateenimine. – Käsikiri 135, 1899 (Youths Instructor, 13. juuni 1901; 20. juuni 1901).