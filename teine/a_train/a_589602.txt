www.advent.ee	 Eesav kasvas üles enda-tahtmist-teha armastavaks ning kõiki oma huve olevikule keskendavaks meheks. Ta ei sallinud piiranguid; ta nautis metsikut jahi-pidamise-elu ja hakkas juba noorelt kütiks. Sellegipoolest oli ta isa lemmik. Vaikset, rahuarmastavat karjust paelus vanema poja julgus ja jõulisus ning isa kuulas meelsasti põnevaid lugusid poja seiklustest mägestikus ja kõrbes ning nautis jahisaaki, mida poeg alati naastes isale tõi. Jaakob seevastu oli kaalutlev, hoolikas ja usin, mõtles alati pigem tulevikule kui olevikule ning tundis rahuldust kodusest elust, karjapidamisest ja põlluharimisest. Emale meeldis Jaakobi kannatlik püsivus, kokkuhoidlikkus ja ettenägelikkus. Jaakob oli sügavalt kiinduv ja õrn ning tema väsimatu tähelepanelikkus tegi ema palju õnnelikumaks kui Eesavi tormakad, juhuslikud armastusepursked. Rebekale oli Jaakob armsam poeg. Eesav ei armastanud kellelegi alluda ega usuelu elada. Vaimulikud esmasünniõigusega kaasnevad nõuded olid talle vastumeelsed ja lausa vihkamisväärsed piirangud. Jumala käsku  pidas Eesav orjaikkeks. Ta ihkas toimida nii nagu talle meeldis ega soovinud midagi muud kui vabadust teha, mis tahad. Tema jaoks seisnes õnn võimus ja rikkuses, pidutsemises ja prassimises. Ta nautis oma metsiku rändurielu piiramatut vabadust. Jaakob oli kuulnud emalt jumalikust vihjest anda esmasünniõigus temale; seda enam igatses ta sellega kaasnevaid eesõigusi.  Ta igatses sügavalt vaimulikku esmasünniõigust. Suhelda Jumalaga samuti nagu õiglane Aabraham, tuua lepitusohvreid oma perekonna eest, olla valitud rahva ja tõotatud Messia esiisa ning pärida lõpuks seaduselepingu õnnistustega kaasnev igavene pärand, oli eesõigus ja au, mida Jaakobi süda kõige tulisemalt igatses. Jaakob talletas hoolikalt emalt kuuldu. Päeval ja ööl mõtiskles ta sellest, kuni esmasünniõigusest sai ta elu peamine taotlus.  Ta arvas, et teda puudutav tõotus ei võinud täituda niikaua, kuni esmasünniõigus oli Eesavi käes. Seepärast mõtles ta alatasa võimalusele saada endale venna poolt nii vähe hinnatud, tema jaoks aga nii kallikspeetud õnnistused. – “Patriarhid ja prohvetid” (Patriarchs and Prophets, 177-179).