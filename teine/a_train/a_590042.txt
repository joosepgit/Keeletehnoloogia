www.advent.ee	 Aadamale kingiti veel üks poeg, kellest pidi saama jumaliku tõotuse ja vaimuliku esmasünniõiguse pärija. Sellele pojale pandud nimi Sett tähendas “mingiks otstarbeks määratud” või “hüvitus”, sest ema ütles: “Jumal andis mulle teise järeltulija Aabeli asemele, kuna Kain ta tappis.” Sett oli rühikam kui Kain või Aabel ning meenutas Aadamat rohkem kui teised pojad. Tal oli õilis iseloom ja ta kõndis Aabeli jälgedes. Ometi polnud ta pärinud loomupärast headust rohkem kui Kain. Aadama loomise kohta on öeldud, et Jumal lõi Aadama “Jumala näo järgi”. Pärast pattulangust on aga öeldud, et Aadamale sündis “poeg, kes oli tema sarnane, tema nägu.” Kõik Jumalale ustavaks jäänud Aadama lapsed austasid hingamispäeva. Kain ja tema järeltulijad ei austanud päeva, mil Jumal oli hinganud. Nad valisid Jehoova selget korraldust eirates ise oma töö- ja puhkeaja.. Mõnda aega elasid need kaks inimklassi teineteisest lahus. Kaini järeltulijad levisid esmastest elupaikadest kaugele ning asustasid peagi ka need tasandikud ja orud, kus olid elanud Seti lapsed, kes tõmbusid Kaini hõimlaste halva mõju vältimiseks mägedesse ning rajasid oma kodud sinna.  Aja jooksul aga hakkasid Seti hõimlased orgude elanikega segunema. Sellistel sidemetel olid hukatuslikud tagajärjed. “Siis nägid Jumala pojad, et inimeste tütred olid ilusad.” Seti soost noormehi kütkestas Kaini soost tütarlaste ilu ning Issanda meelepahaks naitusid nad nendega. Kiusatused, mis neil nüüd alaliselt silme ees olid, meelitasid patule ka paljud Jumala kummardajad ning nad kaotasid silmist erilise, püha iseloomu. Ligi tuhat aastat elas Aadam oma järeltulijate keskel. Ta nägi patu tagajärgi. Ustavalt püüdis ta kurjuse tulva pidurdada.  Ta pidi tõdema, et rikutus oli levinud sel määral, et maailm seisis hävitava uputuse künnisel. Looja poolt kord välja öeldud surmaotsus oli esmalt paistnud talle kohutav, ent nüüd, kui ta oli peaaegu tuhat aastat näinud patu tagajärgi, tundis ta, et Jumal on halastusrikas, kui Ta lõpetab tema mure- ja kannatusterohke elu. – “Patriarhid ja prohvetid” (Patriarchs and Prophets, 80-82).