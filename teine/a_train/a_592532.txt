www.advent.ee	 LeRoy Edwin Froom jutustab ühest toredast Gadseni-nimelisest kellamängijast, kes elas palju aastaid tagasi Lõuna-Carolinas, Charlestonis. “Kui linna tabas maavärin, olid kõik haaratud õudusest ja meeleheitest. Inimesed põgenesid elu eest. Õhku täitsid kokkuvarisevate majade ragin ja vigasaanute karjed. Gadsen tormas oma kellatorni ja saatis pimedusse laulu “Igavene Kalju” viisi kellamänguna, et inimesi vaigistada ja rahustada. Sellel oli võimas rahustav ja julgustav vägi” (The Coming of the Comforter [Rõõmustaja tulek], lk 203). Me elame ajal, mil poliitiline korruptsioon, vägivald, liiderlik käitumine ja igasugused muud pahed raputavad ühiskonna alustalasid. Meil on vaja vägevat, vankumatut, julgustavat juuresolekut. Jeesus tõotas, et Ta palub oma Isal saata meile selline juuresolek – Lohutaja. Ning Jeesuse vankumatu juuresolek Püha Vaimu läbi kajab kellamänguna pimedusse, et vaigistada ja rahustada meie südant. Jumaluse esimene ja teine isik – Jumal Isa ja Jumal Poeg – on nüüd maa peal oma kolmanda isiku, Püha Vaimu kaudu. Ühe kohalolek hõlmab ka teiste kohalolekut. Kas mõistate, kui oluline on, et Püha Vaim oleks meie sees? “Püha Vaimu töö on mõõtmatult suur. Just sellest allikast saab väe ja võimekuse Jumala heaks töötaja; ning Püha Vaim on lohutaja, nagu Jeesuse isiklik kohalolu hinge jaoks” (Ellen G. White, Review and Herald, 29. nov. 1892). Kas Lohutaja on sinuga? Kas sa oled saanud Püha Vaimu väljavalamise? Mis juhtuks sinuga, su perega, su naabritega, kui sa saaksid selle erilise Püha Vaimu väljavalamise, Jumala Lohutaja tuleku?