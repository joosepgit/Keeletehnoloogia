www.naisteleht.ee	 Irje Karjus ehk Metsamoor: Haigusi pakutakse meile kahel käel «Elan ma saja-aastaseks või mitte, aga kindlasti ei taha ma muutuda dementseks, keda lapsed pissitama peavad,» kinnitab Metsamoorina tuntud Irje Karjus, kes elab sada protsenti näoga looduse poole. Irje (42) pole juba kakskümmend aastat poekosmeetikat kasutanud. Oma ilu turgutab ta looduskosmeetikaga, mida teeb peaasjalikult metsataimedest ise. Teadmisi neist on Metsamoor ammutanud taluelu elades ja taimetarkustest lugu pidavatelt inimestelt õppides. Haigused võiksid olemata olla «Praegune elukeskkond soosib tervisehädasid — neid pakutakse meile lausa kahel käel,» kahetseb Metsamoor, pidades eelkõige silmas paljusid laiatarbekaupu, mis sisaldavad kõvasti kemikaale. Irje kogutud loodustarkused toovad tema juurde hädalisi hulga kaupa. «Viimasel ajal on naistel sagenenud probleemid intiimpiirkonnas. Kui siis küsin, kas naine kasutab intiimpesuvahendit ja ta vastab «jaa», on asi selge. Organismis ei saagi mingit bakteriaalset tasakaalu tekkida, kui end ise sellise keemiaga ärritatakse!» toob ta näite. Naiste tervise poolelt on tal lisada veelgi: «Paljudel on mure, et päevad jäävad ära või hilinevad pikalt. Siin võib põhjusi olla mitmei, kuid kahjuks on suurem osa meie supermarketitest kättesaadavast lihast kasvuhormoone täis ning selle söömine paiskab omakorda segi inimese hormonaalse tasakaalu. Mis tervislikkusest me siin räägime!?» Tänapäeva maailmas valitseb materiaalsus ja selge see, et ettevõtjad mõtlevad eelkõige kasumile. Kõige hullem on, et sellistel põhjustel tulevad tervisehädad ei ilmuta end kohe, homme ega ülehomme, pigem aastakümne järel. «Hiljuti kuulsin raadiost, et Rootsis jäävad sel aastal vist kõik apelsinid lettidele, sest tehtud üleriikliku uuringu kohaselt sisaldavad need kemikaale, mis pärsivad loote arengut. Kaheksast sordist seitse sisaldas neid!» ei jõua Metsamoor ära imestada, mida tegelikult üks oma olemuselt tervislik vili põhjustada saab, kui teda on töödeldud inimeste poolt. Metsamoor, kes on asja uurinud, oskab Eestis elavatele tsitrusefännidele ühe soovituse siiski anda: «Valige Hispaania apelsinide asemel Hollandi omad. Hispaanias valmivad puuviljad päikese käes ja kahjurite hävitamiseks tehakse intensiivselt tõrjet. Hollandis seevastu kasvatatakse puuvilju suurtes maa-alustes kasvuhoonetes, mistõttu mürgitatakse neid vähem, küll aga kasutatakse erinevaid väetisi.» Metsamoori teadmistepagas on suur ja ta jagab seda soovijatega lahkesti. Missioonitundest. «Lugege kreemipotsiku pealt, mida see sisaldab,» jätkab ta toidujutu tuules. «Šampoonid, palsamid, levinumad hambapastad — kõik on ju nafta- või kivisöetõrvast sünteesitud aineid sisaldavad tooted! Kõik, mis neis on, imendub läbi limaskestade meie vereringesse ega pruugi sealt enam kunagi väljuda.» Sõbrad on Metsamoorilt mitut puhku küsinud, mida ta oma tervisliku eluviisiga saavutada loodab — kas saja-aastaseks elada? «Saja-aastaseks või mitte, aga ma ei taha muutuda dementseks, keda lapsed pissitama peavad,» vastab ta seepeale. Sest kõik, mida sööd või peale määrid, võib ju «kätte maksta» alles aastate pärast. Selle teadmisega elades on Metsamoor ise väga vähe poekreeme kasutanud. «Võib-olla kunagi ammu enne metsa kolimist.» Näo puhastamiseks ja värskendamiseks valmistab ta destillatsioonimeetodil lillevett (taimed pannakse spetsiaalsesse õlipotti vee kohale ja kuumuse toimel hakkab vesi aurustuma, võttes kaasa taimedes olevad eeterlikud õlid, mis liiguvad koos läbi jahuti). «Lillevett võib kohe nahale panna ja ta on väga võimas. Näiteks melissivesi tagab hea une, raudrohuvesi aga annab palju energiat ja elujõudu.» Metsamoor segab mesilasvahast, lina­õlist ja erinevatest ravimtaimedest ise kokku ka salve. Sobivad need nii silma alla kui huulte peale. «Ehkki kui organism on terve, siis ei vajagi huuled niisutamist.» Pidulike sündmuste puhul teeb siiski ka Metsamoor endale natuke meiki — aga ikka omamoodi. «Mul on sõbranna, kes armastab väga meikida, ja vahel tahab poolvägisi mulle ka teha. Aga jumestuskreemi asemel teen mina hoopis mõne hea meemaski, mis paneb naha täpselt samamoodi särama ja kiirgama.» Poest ostetud kraamist on Metsamooril kodus lauvärvi ja ripsmetušši, needki muidugi «ökod». Samuti savišampoon. «Seepi ma ei kasuta, sest see kuivatab nahka. Selle asemel on mul naturaalne nuustik. Kui inimene sööb enam-vähem normaalset toitu, siis ei teki ta nahale sellist kihti, mida palja vee ja nuustikuga maha ei saa. Kuigi linnakeskkonnas elades võib asi olla hullem,» märgib ta. Las taim ise valib, kus kasvada Irje looduslikud veendumused ja kogemused süvenesid pärast maale kolimist. «Elasin kakskümmend aastat Tartus ja kui siis siia Võrumaale kolisin, hakkas keskkond kogu seda looduslikkust soosima ja pakkuma. Ümberringi oli ju palju söödavat. Alguses ei teadnud ma peale piparmündi ühtegi muud taime, aga siis hakkasin nende mõjusid ja maitseid järk-järgult avastama.» Üks esimesi «imesid», mille Metsamoor avastas, oli kortsleht. «See on üliväärtuslik ravimtaim, millest valmistatud teed soovitatakse juua pärast sünnitust. Samuti soovitatakse sünnitanud naisel teha kortslehevanne,» jutustab Metsamoor, kes tegigi selle taimega tutvust pärast oma esimese lapse sündi. Nüüdseks on tema teadmistesalve kogunenud nii palju taimetarkusi ja terviseretsepte, et neist sündis raamat «Metsamoori taimekosmeetika». «Seal on rohkem kui sada retsepti — olin isegi üllatunud, kui palju tarkusi nende 20 aasta jooksul läbi olen proovinud.» Koduaias kasvatab Metsamoor vaid münti, monardat (maitsetaim, kasvab metsikult Ameerikas), melissi, punet ja liivateed. Muid taimi eelistab ta korjata metsikust loodusest. «Kui taim valib ise endale kasvukoha, siis kasvab ta väga elujõuliseks. Seepärast korjangi sealt, kus nad kõige ilusamad on,» selgitab ta. Irje on veendunud, et iga taim on vaimne olend, oma energeetikaga. Just sellest lähtub ka tema mõju inimesele. «Taimel on igal aastaajal erinev maitse ning mõju ning see avaldub ka inimese energeetikas, kes seda taime tarbib,» soovitab Metsamoor kõrva taha panna.