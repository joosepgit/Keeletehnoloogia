www.advent.ee	 26.-27. Oktoobril toimunud noortepäevade motoks oli „Saa targaks või sure.“ Jõhvi uue adventkiriku jaoks oli see nagu avaüritus. Polnud ju keegi kirikut tema täies hiilguses siiani näinud. Kõik said tutvuda majaga ja imetleda kaunilt ning otstarbekalt sisustatud ruume. Noortepäevadega samal ajal oli kirikus välja pandud ka kunstnik Ain Varese näitus „Sõna Loojalt.“ Üllatusena oli maha sadanud kohev lumevaip, mis ühele lõi juba jõulutunde ja teisel pikendas kohalejõudmist mõne tunni võrra. Õnnelikud kohalejõudnud alustasid reede õhtust koosolekut ikka lauluga ja vägesid juhatasid Liisu ning Silva. Ka meie külaliskõnelejale Mindaugas Pikunasele Leedust anti lõpuks sõna ja oma kõnet alustas ta koguni eesti keeles. Keeruline aga teostatav. Mindaugas nimetas oma sõnavõtus õpetussõnade raamatut väga praktiliseks kirjateoseks. Kui kuningas Saalomonile anti võimalus Jumalalt midagi paluda, palus ta tarkust. Kui Saalomon saaks meile praegu nõu anda, ütleks ta: „ Issanda kartus on tarkuse algus ja Kõigepühama äratundmine on arukus. “ (Õp 9:10) Õhtu lõpetasime ühises osadusringis vend Viktori juhtimisel. Laupäeva hommikuks olid meie read tunduvalt täienenud ning tänuga Jumalale saime alustada hingamispäevahommikuse Jumalateenistusega. Muusika eest hoolitses SPOT ja õppetükki aitas meil selgemaks saada Ardo Rosin. Mindaguas kutsus oma hommikuses jutluses kuulajaid üles mõtlema sellele, kuidas elada tähendusrikast elu. Kui sa tahad, et Jumal sind juhiks, tee kolme asja: Tunne ennast Tunne Jumala Sõna – Piiblit Tunne Jumalat. Pärast maitsvat lõunasööki toimusid erinevad töötoad. Tanis Kulp rääkis oma töötoas teemal "Mis kasu on rahast albi käes, kui tal ei ole soovi omandada tarkust?" Dr. Annemai Noorkõiv rääkis midagi "Ainult naistele," mis tekitas meestes nii pahameeletormi kui armukadeduse. Mehed jõudsid üksmeelele, et selline diskrimineerimine ei sobi ja järgmine aasta tahavad nad sama töötuba, sest neil on antud teemas kindlasti küsimusi rohkem. Silva Suurküla lähenes psühholoogi vaatenurgast teemale "Õigel ajal räägitud sõnad on otsekui kuldõunad hõbevaagnal" ning Kärt Vahtramäe filoloogina avas kuulajate silmad töötoas "Libe keel praktikas". Mindaugas Pikunas rääkis samal ajal oma misjonitöö kogemustest Vilniuse Perekeskuses. Kindlasti oli nii mõneski töötoas küsimusi rohkem kui vastuseid. Mõnusalt täis kõhtudega kogunesime kõik uuesti peasaali, sest peagi oli algamas öökirik. Enamus Eesti adventkogudusi oli ette valmistanud midagi huvitavat teistega jagamiseks. Võisime kuulata erinevaid muusikalisi ettekandeid, vaadata huvitavaid näidendeid ja panime kokku korjanduse Jõhvi kogudusemaja ehitustööde lõpetamiseks. Kogu õhtu oli läbi põimitud nii õpetussõnade kui ürituse motoga. Õhtut juhtisid Vallo ja Mairo. Õpetussõnade raamat annab palju häid juhiseid eluks ja see jäi kõlama ka aasta 2012 noortepäevadel. Loodame, et see nädalavahetus tekitas nii mõnelgi tahtmise jälle õpetussõnad läbi lugeda ja midagi uut kõrva taha panna. Kohtumiseni järgmisel aastal! Suured tänud Jõhvi kogudusele sellise külalislahkuse eest!