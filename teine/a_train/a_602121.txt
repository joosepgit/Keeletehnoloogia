www.advent.ee	 Kui üks suli, kes on ka röövel ja mõrtsukas, kes on pikka aega kaasinimesi hirmu all hoidnud, tabatakse ja arreteeritakse, siis hingavad paljud kergendatult. Teades, missuguse pahategija aheldamisest siin räägitakse, võib sellest vaid rõõmu tunda. „Tema on mõrtsukas algusest peale, ta ei püsinud tões, sest temas ei ole tõde. Kui ta räägib valet, siis ta räägib enda oma, sest ta on valetaja ja vale isa.“ (Jh 8:44) Peetrus kirjutas: „Olge kained, valvake! Teie süüdistaja, kurat, käib ringi nagu möirgav lõvi, otsides, keda neelata.“ (1Pt 5:8) On ta ju „see muistne madu, keda hüütakse Kuradiks ja Saatanaks, kes eksitab kogu ilmamaad“. (Ilm12:9) Ilmutusraamat kuulutab ajast, mil ta on lõpuks „kinni pandud“, kuigi mitte igaveseks. Kui kurat ehk Saatan koos oma kaaslastega taevast välja visati, siis öeldi: „Seepärast rõõmustage, taevad, ning teie, kes neis viibite! Häda maale ja merele, sest kurat on tulnud alla teie juurde; ta on suures raevus...“ (Ilm 12:12) Kui aga räägitakse tema aheldamisest, „et ta enam ei eksitaks rahvaid“, siis millegipärast ei öelda, et rõõmustage, rahvad. Milles asi? See küsimus väärib selgitamist. Püüdkem ettekuulutatud sündmused nii-öelda ritta seada, vaadakem, mis millal toimub ja millised olud millalgi valitsevad. Siis leiame ka tõstatatud küsimusele vastuse. Aeg, mil Saatan on aheldatud, vältab 1000 aastat ehk ühe aastatuhande ehk millenniumi. Piibel ei anna teada, mis aastal see saabub. Küll aga leiame, millised sündmused selle ajastu algul veel aset leiavad. Ilm 20:4 ja 5 räägib, et siis toimub surnute ülestõusmine, mille kohta öeldakse, et see on esimene ülestõusmine. Ilm 20:6 öeldakse: „Õnnis ja püha on see, kes saab osa esimesest ülestõusmisest; nende üle ei ole teisel surmal meelevalda...“ Surnute ülestõusmise küsimust käsitlesime eelmises artiklis. Meenutagem vaid, et esimene ülestõusmine toimub Kristuse taastulekul, „sest Issand ise tuleb sõjahüüu, peaingli hääle ja Jumala pasuna saatel alla taevast ning esmalt tõusevad üles surnud, kes on läinud magama Kristuses...“ (1Ts 4:16) Seega, tuhandeaastane ajastu, mil ka Saatan aheldatakse, algab siis, kui Jeesus tagasi tuleb. Seda päeva, mil Ta tagasi tuleb ja surnud, keda Ta enda omadeks nimetab, üles äratab, nimetatakse ka viimseks päevaks. Jeesus ütles: „See ongi mu Isa tahtmine, et igaühel, kes näeb Poega ning temasse usub, oleks igavene elu, ja viimsel päeval mina äratan ta üles.“ (Jh 6:40) See on selle maailma ajastu viimane päev. Selliselt, nagu elu maa peal praegu kulgeb, see siis enam ei jätku! Kui ühed on taevasse võetud ja teised on maa peal surnud, siis pole kellelegi kuulutada, et olge nüüd rõõmsad – Saatan on aheldatud. Neid, kes loodavad, et tuleb õnnis aeg, mil elu jätkub maa peal muidu üldjoontes vanaviisi, ainult et Saatan ei saa enam kedagi kiusata, peab kurvastama, sest sellist aega ei tule. Kui ettekuulutatud tuhandeaastane ajastu algab päästetud surnute ülestõusmisega, mis toimub Kristuse taastulekul; kui Tema tulek mõjub päästmatuile surmavalt, siis pole võimalik taolist oodatavat aega kuskile paigutada. Saatan on pattude algataja, aga see, kes on valinud Jumalale mittekuuletumise tee, jätkab seda sõltumata Saatana tegutsemisest või mittetegutsemisest. Kui ta saaks Jumala riiki, kus Saatanat pole, jätkaks ta sealgi patuelu. „Leiab aga õel armu, ei õpi ta õiglust, õigusemaalgi teeb ta ülekohut ega näe Issanda kõrgust.“ (Js 26:10) Teiselt poolt, need, kes toetuvad Issandale, elavad Tema armust jumalakartlikult vaatamata Saatana kiusamistele. Saatana aheldamise ja tuhandeaastase ajastu teemaga jätkame ajakirja järgmises numbris. Seniks aga julgustuseks – Saatan on võidetud vaenlane, Issand on ta ära võitnud. Need, kes hoiavad Issanda poole „on ta ära võitnud Talle vere läbi ning oma tunnistuse sõna läbi“. (Ilm 12:11)