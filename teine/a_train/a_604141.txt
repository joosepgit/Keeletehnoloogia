www.advent.ee	 Väljusin ühel argipäeval abikaasaga kohalikust kaubanduskeskusest. Järsku hüüdis keegi midagi selja tagant. Pöördusime ümber ja meie poole tõttas tõmmu kõhn noormees, kellel oli käes suur kilekott. Mees sirutas sõbralikult tervituseks käe ja hakkas meiega rääkima vigases inglise ja vene keeles, küsides teed Peterburi poole. Juhatasime viisakalt. Seepeale andis mees veelkord kätt ja ulatas abikaasale oma kotist muserdatud pakendis lõhnaõlipudeli. Hoogu sattudes haaras suurest kilekotist kaks pakendis rõivaeset ja sokutas need kähku lõhnaõlile lisaks. “Need on teile kingituseks,” lausus ta. Ütlesime viisakalt, et meil ei ole vaja, aga võõras ei teinud kuulmagi, ütles vaid kolmandat korda kätt andes, et andke mulle natuke Eesti kroone. Mul oli rõõm teatada, et meil pole enam kroone. Mees haaras välkkiirelt “kingitused” ja kadus autode vahele. Selline kogemus tänapäeva globaliseeruvas maailmas. Hiljem hakkasin mõtlema, mida see võõras valesti tegi. Tegelikult tema motiiv oli raha saada, aga ta ei arvestanud meie vajadustega. Kas me vajasime lõhna, riideid, kas need riided meile üldse sobivad oleksid olnud? Nende odavate riideesemetega üritas ta meis tekitada tänuvõlga. Kuna aga vajadused ei haakunud, jäigi tehing ära. Järsku tabasin end mõttelt, et äkki kardan ise ka mõjuda teistele sellise “tõmmu mehena”, kui inimestele oma maailmavaadet tutvustan. Ei taha ju olla pealetükkiv ega tekitada teistes ebamugavustunnet. Mida siis teha? Me pole tihti võimelised ära tundma inimesi, kes igatsevad tõelist hingerahu. Meie eesõigus on paluda Loojalt abi. Saame paluda, et Ta meid kokku juhiks, et võiksime nende inimestega suheldes sõbraks saada. Ja see sõprus peab olema siiras. Tänapäeva inimest ei veena lihtsalt ütlusega, et Jumal on olemas ja et Tal kulus meile tuttava maailma loomiseks kõigest 144 tundi. Inimene vajab head emotsiooni. Ka Peetrus soovis jääda koos Jeesusega Muutmise mäele, sest “seal oli hea olla”. Või miks soovivad inimesed taevariiki saada? Sest see seostub positiivsete tunnetega – seal on rahu, rõõm ja harmoonia. Me saame paluda, et meie hinge täidaks juba nüüd taevalik rõõm ja rahu. Kui me seda kogeme, on see just SEE, mida saame jagada vaevatuile ja koormatuile.