www.naisteleht.ee	 Kui hakkasin Kloogaranda maja ehitama, mõtlesin, et Tõnu kolib ka sinna minuga koos. Ta ei kolinud. Nii olin ma korraga sattunud olukorda, kus ma ei teadnud, kuidas üksi edasi elada, ning kartsin, kas ikka suudan maja valmis ehitada. Alles hiljem selgus, et paljuski tänu sellele, et maja oli vaja püsti saada ja minul ning Piretil oli vaja kuskil elada, sain ma üle ka suhtest, millele ma 16 aastat ennast täielikult pühendanud olin. Olin kogu aeg nii hõivatud ja väsinud, et ei jäänud aega ennast haletseda. Raamat mõjus kui teraapia Kas ma olen kahetsenud lahkuminekut? Leian, et kui midagi on nii viltu, nagu see suhe oli, siis... Pole mõtet raiuda koera saba jupikaupa maha, kui see kogu aeg ukse vahele kipub jääma. Parem ikka ühekorraga. Mul on olnud nõrkushetki, kus on tikkunud peale tunne, et puudu on moraalsest toest. Inimesest, kes toetaks sind ükskõik mis hetkel ja mis olukorras. Sellistel hetkedel olen üles otsinud oma sõbrad, kes on suurepärased! Ka raamatu kirjutamine on mõjunud omamoodi teraapiana. See sundis mind elule tagasi vaatama. Elasin kõik need emotsioonid uuesti läbi, millest seal raamatus juttu on, ja sain nüüd paljudest asjadest hoopis teistmoodi aru. Ma ei öelnud Tõnule, et minu elust ilmub raamat. Ei öelnud siis, kui me asjaga alustasime, ega ütle ka nüüd. Kui kristalselt aus olla, pole me aasta otsa peaaegu et suhelnudki. On olnud paar kõnet vahetult pärast meie lahkukolimist, kus me põhiliselt korraldasime kolimist. Rohkem mitte. Olen täiesti veendunud, et ta loeb mu raamatu läbi. Aga ta ei tule seda ütlema. Või kui tuleb, siis venitab läbi hammaste: «Milleks seda sulle vaja oli?» Täpselt nagu ta elu aeg iga asja peale öelnud on. No vot oli vaja ja kõik. Ja ootan suure põnevusega, mis mu lapsed sellest arvavad. Nad ei ole keegi käsikirja lugenud. Piret vaatas ainult pilte. Just Piret oli see, kes takka kiitis, kui küsisin, et mis sa arvad, kas teha raamat või mitte. Tütar arvas, et see on äge mõte. Nüüd on see äge mõte siis ilusate kollaste kaante vahel. Kirja pani Marii Karell Elis Aunaste: «Me rääkisime nagu sõbrannad.» Meie esmakohtumine Katriniga oli üsna mannetu. Olin talle telefonis selgitanud, et soovin temast raamatut kirjutada. Aga et kuidas ja mismoodi, sellest pidime rääkima kohtudes. Ja ma suutsin kokkusaamisele pool tundi hiljaks jääda! Masendav! Minu jaoks oli Katrin ikka kuulus primadonna, keda ma loomulikult alguses teietasin. Kuni Katrin ütles: «Ütle mulle sina, eks ju!» See «eks ju» on talle väga omane. Ta kasutas seda poole aasta jooksul, mil me raamatut tegime, vähemalt mitusada korda. Kui me poleks Katrini eestvõtmisel läinud «sina» peale, kardan, et see raamat poleks nii avameelne tulnud. «Sina» aitas meid kohe edasi, nii et rääkisime nagu sõbrannad. Tema rääkis oma muredest ja rõõmudest ning iga kord tõin ka mina oma südameasjad letti, sest sõbrannad ju jagavad teineteise salamõtteid. Tänu Katrinile olen minagi nüüd (elu)targem. Elu ei ole mustvalge, kus on õiged ja valed asjad. Elu on, nagu on. Katrin: «Ma pole uueks suhteks valmis.» Ehkki aasta otsa pole olnud mu kõrval inimest, kellega kõigest rääkida, pole ma valmis kiirustama uude suhtesse. Mul ei ole kunagi üksi igav olnud. Mul on ju raamatud! Just praegugi loen «Geiša memuaare». Kuid peigmehekandidaate on muidugi olnud. Ühest niivõrd praktilisest asjast, nagu seda on maja ehitus, on saanud lõbus seebiooper. Ehitusmehi on siin käinud nii lilledega kui ilma. Üks mees tuli, kaasas kärutäis lumikellukesi! Mis ma selle peale ütlesin? Ütlesin viisakalt aitäh ja näitasin talle tööotsa kätte. Ma ei kujuta ette, et suudaksin elada koos mehega, kes ei tea teatrist ega raamatutest midagi. Mida mul on rääkida inimesega, kes päevast päeva betooni valab? Liiati olen ma nii palju haiget saanud, et praegu on õige aeg nautida üksindust ja sellega kaasnevat vabadust. Avameelne raamat Katrin Karisma räägib raamatus «Minu ilus elu» ühtviisi avameelselt ja kirglikult nii teatritööst kui eraelust. Teos algab meenutustega lapsepõlvest ja esimesest esinemisest, jätkub lavaka sisseastumiskatsete ja esimese abieluga, mis pidi alguses olema üks suur nali, kuid hiljem pöördus päris eluks. Järgnevad veel üks abielu ja 16 aastat kestnud kooselu näitleja Tõnu Kilgasega ning Karisma räägib avameelselt, kuidas on võimalik armastada kahte meest korraga. Näitleja ise ütleb, et on teoses üsna alasti ning jutustab häbenemata kõigest, mis tema elus oluline on olnud. Raamatu autor on Elis Aunaste, toimetaja Marii Karell. Et «Minu ilus elu» on tõesti siiras, selles võite veenduda siinoleva lõigu põhjal. Kas on võimalik armastada kahte meest korraga? Jah, on küll! 1986. aastal esietendus Estonias operett «Krahv Luxemburg». See oli ainus etendus, milles mängisime kõik kolm korraga: Hendrik, Tõnu ja mina. Ma ei saa öelda, et keerulised isiklikud suhted oleksid meid laval seganud. Töö on töö, me käitusime nagu professionaalid. Sellest hoolimata, et laval kõik hästi välja tuli, olen kindel, et Hendrikut häiris olukord sügavalt. Ent ma ei lasknud süütunnet enda sisse ja keeldusin sellest mõtlemast. Hendrikuga rääkisin Tõnust üldse vaid kaks korda. Esimene kord väga põgusalt. Olime Estonias ja jalutasime parasjagu garderoobist alla kohvikusse. Seal, trepi peal, ta küsiski mu käest: «On see ikka nii, et meie omavaheline suhe on puhas?» Täpselt nii ta küsis. Ma sain väga hästi aru, mida ta silmas peab, olin ju Tõnuga juba aasta lähedalt suhelnud. Ma ei tahtnud seda probleemi puudutada, sest ma ei suutnud talle valetada, kuid tõtt rääkida samuti mitte. Vaatasin siis Hendrikule lihtsalt otse silma ja küsisin vastu: «Mis küsimus see on?» See oligi kõik. Armastasin mõlemat, nii Hendrikut kui ka Tõnu, aga need armastused olid erinevad. Suhe Tõnuga oli paras kirgedemöll. Abielu Hendrikuga oli sellises väljakujunenud reeglistiku staadiumis. Ei saa väita, et see rutiin oleks igav olnud – näitlejate puhul on see vist välistatud. Hendrikuga oli lihtsalt hästi turvaline koos elada: olin nagu kalju taga, maailma kõikide halbade asjade eest kaitstud. Kui te nüüd küsite mu käest, kas ma tahtsingi endale kahte meest, siis sellele ajale tagasi vaadates vastan: no ilmselt! Ainus kindel tunne mu sees oli ematunne, mis ütles: tulgu, mis tuleb, lastest ei loobu ma mingi hinna eest. Öeldakse ju, et naisel võib mees olla, aga lapsed peavad olema. Küllap nii minuga ongi. Kui Tõnuga kohtusin, oli Ivo 15 ja Mari 11. Tundsin, et ennekõike vastutan nende eest. See tunne minu abielu ja peret Hendrikuga koos hoidiski, aga olin valmis ka selleks, et üksinda hakkama saada. Tean, et võin elada igat moodi, rikkalt või vaeselt, ja juhtunud on nii ühte kui teist. Aga kui sul on olemas kaks kätt ja mõistus, saab hakkama igal juhul.