www.naisteleht.ee	 Riina (39) ja Alari (37) esimene kohtumine jääb aastatetagusesse Kurgjärve spordilaagrisse. Laskesuusatamise ja triatloni trenni teinud teismelise poisi ja kergejõustikuga tegeleva tüdruku vahel suurt tunnetetormi toona ei tekkinud. Kuid aastaid hiljem viis saatus nad uuesti kokku ning nüüd on Riina ja Alar koos elanud juba kolm aastat. «Abielu oli meie kooselu loomulik jätk,» ütleb Riina. Suurt pidu noorpaar pidada ei tahtnud, tagasihoidliku tseremoonia tunnistajateks Tallinna Õnnepalees olid vaid kõige lähemad sugulased ja paari pisipoeg Kristjan (1,3). «Minu vanemad abiellusid täpselt samal päeval 48 aastat tagasi — see oli nende tuttavaks saamise teine aastapäev. Nii et meie pulmapäev ühtis mu vanemate kohtumise 50. aastapäevaga. Nende järgi me just selle päeva valisimegi,» jutustab Riina kauni tähendusega päevast. See, et samal päeval naitusid ka Inglise prints William ja ta väljavalitu Kate, polnudki oluline, aga tore kokkusattumus ikkagi. «Täitsa kahju, et me ei näinudki telekast kuninglikke pulmi,» viskab Riina nalja. Kui enamus pruute otsustab abielluda valges kleidis, siis Riina riietas end tähtsal päeval hoopis oranži. «Mul oli ka valge pükskostüüm, aga kaks päeva enne pulmi käisin ühes poes ja avastasin selle kleidi. Aprilli lõpust kannab Riina ametlikult ka uut perenime — passi järgi on ta nüüd Riina Kajari. «Kui on üks pere, siis peaks ka üks nimi olema,» on Riina veendunud. Kuid ta kinnitab, et tööasjus võib tema poole ikka pöörduda ka neiupõlvenimega. «See oli väga tore päev. Me tahtsimegi vaikset ja privaatset pidu. Ning me ei kavatse ka suvel suurt järelpulma pidama hakata,» ütleb Riina. Neile Alariga piisab kauniks mälestuseks ka väikesest peost ning sellele järgnenud pikast nädalavahetusest Pariisis. Kaire-Külli Kuldbek