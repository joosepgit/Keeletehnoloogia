www.naisteleht.ee	 TEEMAD Birgiti õed: «Piisab sellest, kui peres on üks superstaar.» 14. Oktoober 2011 - 14:53 | naisteleht Hiljuti tegid teadlased huvitava tähelepaneku: kui sul on õde, oled tunduvalt õnnelikum ja optimistlikum inimene. Rõõmsameelse lauljatari Birgit Õigemeele (23) puhul ei saa selles teoorias küll kahelda, tal on õdesid lausa kolm: Reelika (30), Sigrid (29) ja Kairi (21). Õed, keda nägime ka «Laulupealinna» saates kooriga laulmas, on Birgiti eduloos mänginud, muide, üsna suurt rolli. Õed teevad Birgiti kulul nalja Saame kokku Kohilas, ühes pisikeses armsas hobitoas, mida veab Birgiti vanem õde Sigrid. Ta teeb seal beebikooli, annab lastele laulu- ja tantsutunde ning viib läbi täiskasvanute fitness-treeninguid. Vaid korrus allpool töötab Birgiti vanim õde Reelika toitumisnõustaja ning -koolitajana. Ta jagab nõu lasteaedade, koolide ja hoolekandeasutuste toitlustajatele, kuidas muuta toitu tervislikumaks, kui ressursid on piiratud. Vanematel õdedel on Birgiti kohta nii mõndagi helget ja humoorikat meenutada, seda enam, et lapsepõlves tundus kuus aastat vanusevahet kohe eriti suur. «Kui olime Sigridiga 18—19aastased ja meil poiss-sõbrad külas käisid, rippusid Birgit ja noorim õde Kairi neil alati jala küljes kinni. Seda tuletab tänaseni eredalt meelde ka mu abikaasa,» meenutab Reelika. Ta jätkab: «Muidugi ei saa ma mainimata jätta viie aasta tagust aega, kui Birgit superstaarisaates oli ...» «Ta ei taha, et sa seda räägid,» manitseb Sigrid muigega. «Seda lugu pean raudselt rääkima, norime tema kallal sellega vist elu lõpuni,» märgib Reelika. Ja räägibki, kuidas Birgitilt küsiti «Eesti otsib superstaari» saate ajal, kuidas ta suhtleb oma õdede ja nende abikaasadega. «Birgit ütles, et ei teagi kohe, kuidas vastata, kuna meie mehed on ikka nii vanad ja nendega ei oskagi millestki rääkida. Ja et endale ta ikka nii vana meest küll ei tahaks! Nüüd on aga Birgiti mees Indrek vanem kui meie mehed: minu abikaasa on 30, Sigridil 31 ja Indrek on 33,» itsitab Reelika. Seda peresisest nalja ei saaks praegu rääkida, kui õed poleks viie aasta eest utsitanud Birgitit superstaarisaatesse minema. Enesekindluse puudumise tõttu oleks Birgit ise juba napilt konkursist loobunud. «Me sõna otseses mõttes käskisime tal minna. Ütlesime, et kui tahad lauljaks saada, on praegu viimane aeg, sest vanus pressib juba peale,» meenutab Sigrid. «Birgit on üsna enesekriitiline, tahtes kõike 100% hästi teha. Ta ei arvanud endast tol hetkel nii hästigi, et ta üldse konkurentsi võiks sobida,» lisab Reelika, kelle mäletamist mööda ei julgenud Birgit algul konkursile mineku ideest kellelegi rääkida, kartes, et teeb end naljanumbriks. Lõuna-Eestis on noorem õde kuulsam Sel aastal soovitasid õed staarisaatesse proovima minna ka pere noorimal sõsaral Kairil, kes aitas, muide, hoolega Birgitile superstaarisaate ajal laule valida. Kiire elutempo tõttu jäi Kairil sel korral siiski härjal sarvist haaramata. Praegu töötab ta ühes toitlustusettevõttes, kuid tegeleb laulmisega edasi. «Ma teen klubi-, tantsu- ja disko- muusikat,» kirjeldab Kairi oma stiili, lisades, et ei kujuta ette, kuidas ta muusika Harjumaal võiks peale minna, küll meeldib see lõunaeestlastele. Nüüd teeb ta koostööd juba ka ühe saksa DJga. «Korra, kui õdedega Kairi kontserdil käisime ja esimest korda ta laule kuulsime, oli imestus ikka päris suur, kui tohutul rahvamassil ta laulud peas olid ja kõik kaasa laulsid,» märgib Reelika. Sigridil on seoses Kairi ja Birgitiga aga veel üks vahva seik meenutada: «Kui Kairi ja Birgit ühel kooliaktusel kõrvuti seisid, jooksid nende poole kaks väikest tüdrukut, paber ja pliiats käes. Birgit oli valmis juba autogrammi andma, aga tüdrukud ulatasid paberi ja pliiatsi hoopis Kairile.» Tehti ikka koerustükke Nii nagu vanemad õed Reelika ja Sigrid on kasvanud koos kui sukk ja saabas, on lahutamatud ka Kairi ja Birgit. Vanematel õnnestus tõepoolest oma lapsed nii ideaalselt ajastada, et kõigil oli oma mängukaaslane olemas. «Sigridit ja Reelikat ma lapsepõlvest nii palju ei mäletagi, sest meie vanusevahe oli suur. Küll aga meenub, et tahtsin nii väga oma suurte ja ilusate õdede moodi olla. Käisin neid tüüpilise väikese õe kombel kogu aeg tüütamas,» naerab Birgit. Teda ennast «kiusas» samal viisil Kairi. «Kairiga me kraaklesime ikka pidevalt — koos ei saanud ja ilma teineteiseta ka ei saanud,» meenutab Birgit ja Kairi lisab: «Mul oli kogu aeg valve peal, pidin Birgitit kui vanemat õde kuulama ja see oli eriti raske, kuna vanusevahe oli ju väike.» Ehkki teinekord võisid tüli käigus suisa juukselakipudelid lennata, lepiti kiirelt ära, sest plikadel olid ikkagi ühised sõbrannad ja samad kooskäimised. «Aga mulle jääb igavesti meelde see, kuidas ma suure innuga kogusin oma rahakassasse sente. Kui neid päris palju juba oli, avastasid selle Kairi ja Birgit, võtsid kogu kassa ja läksid lähedal asuvasse poodi kommi ostma — kogu raha lõid laiaks!» meenutab Sigrid. Praegu teeb mälestus nalja, aga tol hetkel oli meel röövlitembust ikka päris mõru. «Ma varastasin sinult raha?! Appi, ma ise ei mäletagi,» vajub Birgitil imestusest suu lahti. «Te olite siis väikesed ka,» lohutab Sigrid. Ja Birgit lubab: «Sorry, ma kingin sulle sünnipäevaks uue rahakassa.» Ühised huvid Nelja õe helgest lapsepõlvest meenuvad veel kummikeks, «ukakas» ja turnimisredelid kortermajade hoovides. «Tegime mööda Kohilat põnevaid orienteerumismänge ja käisime jões ujumas. Hästi meenub ka üks lopsakas metsatukk, mida kutsusime kohalikuks džungliks,» kirjeldab Birgit imelisi hetki. Teinekord unustati end mänguhoos nii ära, et ema nägi hommikul õue läinud tütreid uuesti alles hilisõhtul. «Oh, see maalapse lapsepõlv on kindlasti ikka hoopis midagi muud kui linnalastel,» sõnab Birgit heldinult. Seda kindlasti! Nüüd, kui õhtud pimedad ja ilmad külmad, saavad praeguse aja Kohila lapsed aga üsna ainulaadses laulutunnis käia. Neid õpetab superstaar Birgit Õigemeel isiklikult. Septembri keskpaigast alates annab Birgit igal teisipäeval oma õe hobitoas soololaulu tunde. «Meie eripära on see, et lapsed saavad siin otse mikrofoni laulda,» märgib Birgit. Sigrid nimelt kirjutas projekti, mille toetusraha eest osteti mikrofon ja võimendustehnika, et lapsed saaksid juba pisikesest peale harjutada. «Tihtipeale on ju nii, et lapsed lihvivad laulud selgeks, aga esinedes laulda ei julgegi, sest läbi mikrofoni kõlab hääl teisiti,» selgitab Sigrid. Tegemist on lausa pereettevõtmisega, sest laulutunde annab samas hobitoas ka tüdrukute ema Astrid Õigemeel (52). «Meie ema on küll raudselt Kohila parim muusikaõpetaja,» kiidab Birgit. Polegi vaja kaugelt otsida, kust neli andekat noort naist oma võimed saanud on. Juba emapoolne vanaisa oli neil kirikuõpetaja, kes laulis palju ja mängis kitarri. Kindlasti kanduvad geenid edasigi, sest tore lauluhääl on juba ka Reelika lastel Liisa Lottal (8) ja Pent Mattil (5) ning Sigridi lastel Grethelil (5) ja Mirtelil (3).