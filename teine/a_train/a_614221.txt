www.naisteleht.ee	 Õhk on soe, eksootilisi aroome täis ja naeratav tailanna paneb mind tundma end veel suurema ja sinakasroosamana, kui tegelikult olen. Sarnast tunnet on ilmselt kogenud iga pika talve eest Aasia päikese alla puhkama pagenu. Ainult et mina ei ole Tais, vaid kiviviske kaugusel omaenda kodust. Ometi võib täiuslik puhkus Aasias alata. Oriental House Relaxing Studio on keerulise nimega lihtne koht Tallinnas Kalamaja vaiksel tänaval. Lihtne selles mõttes, mida nad pakuvad — täiuslikku eksootilist puhkehetke. Sest need poolteist tundi, mille veedan hoolitsuste menüüs nime «Enne rannahooaega» kandval protseduuril, annavad jõudu ja kergust vähemalt sama palju kui terve Eesti rannahooaeg. Kõik algab jalgade pesemisega — luksusega, mis sekundiga puhkusemeeleollu lennutab. Sellele järgnev tselluliiti tõhusalt hävitav ravi võib kõrvalseisjale küll kosta kui pool tundi kõrvakiilude jagamist, kuid reaalsus on mahedam, tulemus miljon korda pehmem ja olemine sama mõnus nagu ürdipallid, millega toimub järgnev massaaž. Ürdipallid on kuumad nagu Tai päike (palju-palju soojemad kui näiteks massaažisalongides kasutatavad laavakivid), ent iga vajutus palliga kestab vaid sekundi ning valu asemel on see ikkagi puhas nauding. Tegelikult peakski ürdipall tegema laava-kividega sarnast tööd, kuid laavakividel on omadus koguda endasse energiat — ka halba energiat, mis vale või hooletu kasutamise käigus kandub edasi järgmisele inimesele, kelle kehale need asetatakse. Ürdipallid valmistatakse aga igaühe jaoks eraldi. Lai naeratus kisub suu kõrvuni juba enne, kui massöör peamassaažini jõuab. Tõsi, siis lisandub ka tema muidu sõbralikule naeratusele pisut lõbustatust — sama juhtuks iga kohalikuga Aasias, sest minu lühikesed blondid juuksed on neile sama suur eksootika nagu mulle kuumad ürdipallid. Sellises päevas pole ruumi kahetsusele, et tegelikult Aasiasse puhkama lennata ei saa.