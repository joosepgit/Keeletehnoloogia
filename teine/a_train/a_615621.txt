www.naisteleht.ee	 Teatrisse minekuks ei ole meest vaja Oma Kloogarannas asuvast kodust ja aiast räägib Katrin suure soojusega. «Nii hea on pärast tööd linnast välja koju sõita, see on kohe teine keskkond, võtab pinged täiesti maha,» kiidab ta. Ja mis saaks olla parem, kui alustada päeva, kohvitass näpus, isiklikul terrassil vaikselt istudes! «Hommikuti ärkan tavaliselt kell kuus või isegi natuke varem. Mulle meeldib hommikuti mõelda oma päevaplaan läbi,» räägib ta. «Praegu on muidugi juba natuke külm terrassil kohvi juua, aga õhtuti saab seal jällegi tähistaevast vaadata. Paned väikese küünla põlema ja vaatad tähti — see on ju nii kihvt!» läheb ta rääkides õhevile. Neid lihtsaid asju, mille võlu Katrin just viimasel ajal on avastanud, on veelgi. Näiteks nakatus ta kevadel leivateo-pisikusse. Algul küpsetas suisa kaks korda nädalas neli leiba korraga. «Mõtlesin, et selle leiva annan sellele ja tolle teisele ja muudkui kinkisin isetehtud leiba oma headele tuttavatele. Nüüd on see tuhin minus pisut vaibunud,» naerab ta. Ja ega aeganõudvaks leivateoks tal enam nii palju aega ei jäägi kui enne — uus teatrihooaeg on ju alanud. Aastakümneid laval veetnud Kat­rin naudib nüüd täiel rinnal publiku seas olemist. «Olen ise lavategevusega lõpparve teinud ja praegu pühendun täielikult oma Riigikogu tööle,» kummutab ta juba eos kõik küsimused ja spekulatsioonid lavale naasmise võimalikkusest. Tema süda on taolise valikuga igati rahul. Viimati Estonia teatris «Silva» esietendust vaadates tundis Katrin enda sõnul siirast rõõmu ja naudingut — ja mitte kübekestki kahetsust. Kuigi ta on ise suisa kahes erinevas «Silva» lavastuses mänginud. «Kui koeral saba ühe korraga ära lõigatakse, siis on see küll suur valu, aga ikkagi üks valu. Aga kui lõigatakse jupikaupa, siis on ju iga kord sama valus,» tõmbab Katrin paralleeli oma lavaelu lõpetamisega. «See oli väga valus aga ainult üks kord. Nüüd ma saan minna teatrisse vaatajana õnnelikuna.» Muide, Katrin leiab, et teatris käimiseks ei pea naisel ilmtingimata meest käevangus ja mantlit selga aitamas olema. «Mina käin tütrega ja lähedastega. Üksinda ma ikka teatrisse ei lähe, aga õnneks mul sõpradest puudust ei ole,» ütleb Katrin. Ka majapidamises ei ole ta seni «meestetöödega» hätta jäänud. «Elus on tihti nii, et enne kui sa pole proovinud, ei saa ka öelda, et sa üht või teist asja ei oska. Tuleb ikka proovida!» õhutab tegutseja naine innukalt. «Ja lisaks elab minu vend lähedal — nii et kui on vaja mõni väga mehine töö ära teha, siis kutsun tema appi,» lisab ta. Tuleb minna välja ja naeratada «Üksinda jäädes ei tohi kapselduda ja ennast purki mõelda,» teab Katrin omast kogemusest. «Ei tohi mõelda, et olen nüüd ära põlatud ja heidik ja keegi mind ei taha. Tuleb minna välja, naeratada ja elu naeratab sulle vastu.» Katrini enda elus on see kogemus üsna värske. Ehkki elukaaslast pole Kat­rini kodumajas paiksena olnud juba pikemat aega, kolis tema noorim tütar Piret (22) kodunt «poole kohaga» välja alles hiljuti. «Kõige raskem ongi see aeg, kui lapsed on suureks kasvatatud ja nad lähevad kodunt ära,» ohkab ta. «Sa pead teadlikult ennast tagasi hoidma, et ei hakkaks ennast peale pressima ja õpetama. Lapsed on meie elus vaid külalised ja sinna ei ole mitte midagi parata. Kui sa endale selle selgeks teed, et see on tema tee ja sa saad talle olla sellel teel vaid toeks, siis ei ole enam nii valus ka. Asja tuleb võtta mõistusega.» Samas on sellised asjad ikka paljus igaühe enda loomuses kinni. «Mõned inimesed on kohe sellised kartlikud,» arutleb Katrin. «Minu puhul on isegi hea, et ma olen elus nii palju peksa saanud — olen muutunud julgemaks, usaldan ennast rohkem ja olen õppinud ennast kuulama. Ennast tulebki õppida armastama.» Tulevikule mõtleb Katrin sama rahulikult, kui ta olevikust räägib. Kõik on lahtine. «Olen rõõmus ja õnnelik, et mu elus on kõik just niimoodi läinud,» kinnitab ta. «Ma ei kahetse mitte midagi. Elu on elamiseks.» Kristiina Genno