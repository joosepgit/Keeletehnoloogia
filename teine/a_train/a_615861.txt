www.bioneer.ee	 Sarnase teavitussüsteemi lõi AS Põltsamaa Felix, kus juurutati „peaaegu tööõnnetuse” teate vorm, mis jagati kõigisse osakondadesse. Ohuolukorra puhul täidab töötaja vastava aruande vormi, mille põhjal tehnikaosakonna spetsialistid töötavad välja mooduse, kuidas tulevikus ennetada võimalikku õnnetust. Trükikoda Trükis AS lahendas edukalt probleemi, et lõikajad pidid töötama sundasendis ja istudes pidevalt kummardama. Lahendusena varustati lõikajate töökohad automaatsete tõstukitega, mis vähendasid kummardamist ja sundasendeid. Lisaks muutus tänu tõstukitele kogu lõikustsükkel kiiremaks. Lisaks esikolmikule väärivad tähelepanu teisedki head ideed. Näiteks Rimi kaupluste poolt töötajatele korraldatud ametialase eesti ja vene keele õpe töökohal, samuti ehitusfirma Skanska nipp kasutada kaevetööde ohutuks korraldamiseks tugiseinu ja tööohutuskaarte. Mitmed ettevõtted pööravad tähelepanu töötaja tervise ning seeläbi ka töövõime säilitamisele ja parandamisele, aidates töötajatel vabaneda suitsetamisest, pakkudes lihaspingete leevendamiseks massaaži, soodustades sportimist jms. Parimaid praktikaid esitavad nii ettevõtteid külastavad tööinspektorid kui ka tööandjad ise, kes saadavad infot Tööinspektsioonile. 2013. aasta parimate praktikate konkursil osalemiseks tuleb oma asutuse näide esitada Tööinspektsioonile hiljemalt järgmise aasta septembris.