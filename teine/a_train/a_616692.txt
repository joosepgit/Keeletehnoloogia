www.advent.ee	 Mille alusel adventistid väidavad,et dzässi ja rocki ning nendega sarnanevaid stiile ei ole kristlastel sobilik kuulata? On ju väga häid kristlikke laule just nendes stiilides. Kõigepealt tuleb tõdeda, et adventkogudus on väga suur ja laiahaardeline organisatsioon - kogudusse kuulub enam kui 200 riigist enam kui 15 miljonit liiget ja kindlasti ei väida kõik, et dzäss, rock ja teised sellised muusikastiilid oleks ilmtingimata sellised, mida kristlased kuulama ei peaks (ja samas on kindlasti nii mõnigi just sellisel seisukohal). Muusika on sageli maitseküsimus ja tihti veel väga kiiresti muutuv maitseküsimus ning seetõttu ei olnud kogudusel kuni 1972. aastani mitte mingisugust üldist käitumisjuhist muusika kohta. Kuid muusika muutumine üha kättesaadavamaks ja sellega seoses muusika mõjutuste suurenemine viis selleni, et Seitsmenda Päeva Adventistide Peakonverentsi nõukogu võttis vastu juhtnöörid muusika osas, milles muuhulgas öeldi ka seda, et jazz, rock ja muud sarnased stiilid ei ole kristlase jaoks sobivad. Nendes juhtnöörides öeldakse muuhulgas järgmist: Muusikastilid nagu blues, jazz, rock jms on kristliku iseloomu arenemisele ohtlikud, sest need avavad mõistuse ebapuhastele mõtetele, mis võivad viia ebapüha käitumiseni. Selline muusika on seotud kaasaegse ühiskonna kõikelubavusega. Nendes stiilides kasutatud väärastunud rütm, meloodia ja harmoonia ning nende ülemäärane võimendamine nüristab tundeid ja hävitab lõpuks selle, mis on hea ja püha. Sealsamas tuuakse ära ka punktid, millele peab vastama hea muusika: 1. [Hea muusika] Toob au Jumalale ja aitab meil Teda teenida. 2. Õilistab, puhastab ja tõstab üles kristlikke mõtteid. 3. Aitab kaasa Kristuse iseloomu arendamisele meie ja teiste eludes. 4. Omab teksti (sõnu, sõnumit) mis on kooskõlas Piibli õpetusega. 5. Selle sõnad ja meloodia annavad edasi ühest mõtet ning selles ei ole segatud püha ja rüve. 6. Väldib teatraalsust ja uhket esinemist. 7. Tõstab esile teksti, mida muusikalised elemendid ei tohi jätta tahaplaanile. 8. Selles on hoolikalt valitud tasakaal emotsionaalsete, intellektuaalsete ja vaimulike elementide vahel. 9. Ei lähe kunagi kompromissile väärikuse ja suursugususega, proovides jõuda inimesteni seal, kus nad on. 10. Sobib selles olukorras, neile kuulajatele selles keskkonnas, milleks see on mõeldud. Ilmselt läksid rock, jazz jt sarnased stiilid vastuollu mõningate punktidega sellest loetelust, mistõttu soovitati neid kristlastel mitte kuulata. Nagu eespool mainitud on muusika ja muusikamaitse üks väga kiiresti muutuv teema, ning seetõttu on 2004. aastal Seitsmenda Päeva Adventistide Peakonverentsi aastakoosolekul täiendatud ka neid juhtnööre muusika osas. Muuhulgas on kadunud ka soovitus mitte kuulata/mängida/luua jazzi, rocki ja nendega sarnanevaid stiile. Samas tuleb hoolikalt jälgida, et meie muusikavalik oleks selline, mis õilistaks meid ja aitaks lähemale Jumalale, mitte ei viiks meid Temast eemale. Täpsemalt saate nende juhtnööridega tutvuda www.adventist.org leheküljel (inglise keeles)