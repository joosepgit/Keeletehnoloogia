www.advent.ee	 Adventkiriku foorum internetis on aktiivseim ja liikmeterohkeim kristlik eestikeelne virtuaalne kohutmispaik, kus lisaks sõprussuhetele on võimalik jõuda ka tõeni, mis muudab elu. Adventkiriku eestikeelse kodulehekülje Advent.ee külastuste arv on keskmiselt 100-115 tk päevas – see ei ole küll erinevate külastajate arv, kuid annab siiski tunnistust umbes 60-70 huvilisest, kes igapäevaselt käivad advent.ee-s uudiseid lugemas, pildigaleriisid vaatamas või foorumit külastamas. Statistilise poole pealt võiks vast huvi pakkuda tõsiasi, et hittide arv tõusis augustis esmakordselt üle 7000 päevas. (Võrdluseks Poola adventkoguduse lehekülge kogus läinud aastal keskmiselt 3000 hitti päevas). Enamjaolt huvitab inimesi uudistelehekülg, mida augustikuus külastati 2840 korral. See teeb keskmiseks veidi alla 100 külastuse päevas. Populaarne on olnud ka pildigalerii 428 külastusega augustikuus ja Ajakirja “Meie Aeg” alamlehekülg, millele on satutud enam kui 800 korral. Siiski on suurimaks magnetiks alates möödunud aasta augustist tegutsenud advent.ee foorum, millel oli 2002 aasta septembri lõpuks 194 liiget ja nad olid teinud aasta jooksul enam kui 7800 postitust. Adventkoguduse foorum on muutunud kõige aktiivsemaks kristlikuks eestikeelseks vestlus- ja arutelupaigaks internetis. Liikmete hulgas on lisaks adventistidele ka teiste koguduste liikmeid ning ka mitteusklikke. Kas sellisest meelelahutamise vormist ka mingit tõsist kasu võiks olla, sellele küsimusele andis vastuse 31. augustil toimunud Tallinna adventkoguduse ristimine, kus üheks ristitavaks oli Foorumi aktiivne liige Allan. Allani sõnul on tal kontakti adventistidega ka enne foorumisse sattumist olnud. Tema vanaema oli ustav Viljandi adventkoguduse liige. Allani lähem huvi usuteemade vastu tekkis möödunud talvel. Üks baptistist sõber soovitas talle Tallinna Kaarli koguduse leerikooli minna, kuid kuna uus leerikool pidi algama alles septembrikuus, tuli niikaua oodata. “Vahepeal avastasin mitmed usuteemalised foorumid, advenistide oma jäi teiste seast silma selle liikmete aktiivsuse ja postituste arvuga. Pean tunnistama, et foorumiga liitudes oli mõttes, et küll ma neile veel näitan, et nende tõekspidamised on valed,” räägib Allan. Ajapikku muutus suhtumine, kaasvestlejad osutusid huvitavateks ja nagu Allan seda väljendas, selgus, et “aktiivsed usklikud on täiesti normaalsed inimesed”. Allani informatsioon adventistide kohta oli võrdlemisi tüüpiline: “ei söö sealiha, ei tarvita üldse alkoholi, tähistavad küllaltki rangelt hingamispäeva ning kõige kummalisem oli põhimõte, et abiellutakse ainult oma koguduse liikmega.” Lähemal suhtlemisel ning oma seisukohtade läbikaalumisel veendus Allan peagi, et paljud eelarvamused hakkasid kaduma. “Õppisin paremini tundma nende tõekspidamisi ja põhimõtteid ning leidsin ühtäkki, et need on päris põhjendatud, loogilised ning lähtuvad Piiblist,” jutustab Allan. Peagi tuli kaalumisele ka kogudusega liitumine. Mis sai otsustavaks? “Põhjuseid on kindlasti mitmeid, näiteks meeldis mulle see, et adventistide jaoks on väga oluline Piibel ja kõik põhimõtted lähtuvad sellest, mis Piiblis kirjas. Minu tee Jumala juurde algas just piibliuurimisest; see, mis ma sealt lugesin, meeldis mulle väga. Veel olulisemaks pean ma meelekindlust, millega adventistid oma tõekspidamisi ellu rakendavad. Mis kasu on õigetest põhimõtetest, kui nende järgi tegelikult ei elata?” küsib Allan. Augustikuu lõpus kogunesid paljud Tallinna I adventkoguduse liikmed koos 6 ristitavaga Nõva järve äärde. Allan sai ristitud Tallinna koguduse noorempastori Andres Ploompuu poolt. “Huvitav on see, et hakkasin piibliuurimisega uuesti tegelema just peale adventistist vanaema surma möödunud aastal ning et ma vaatamata kõigile oma eelarvamustele kristlaste, aga eriti just adventistide suhtes, ikkagi adventismini jõudsin. Nagu öeldakse, loodus tühja kohta ei salli,” lõpetab Allan.