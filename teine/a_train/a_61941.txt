www.naisteleht.ee	 Rannakarbid siidriga: F: Helin Loik Mereannid – juba see sõna kõlab nagu midagi peent ja kallist, mida igaüks endale lubada ei saa. Kui oled kõigesööja, võid aga nii mõnegi mereeluka oma toidulauale saada vähem kui saja krooniga! Eks teoorias tea meist igaüks, et kala tuleks süüa vähemalt kord nädalas. Ja mereäärne rahvas võiks ju kursis olla ka kõige muuga, mida meri pakub — kui see vaid nii hirmus kallis poleks! Väikese süvenemise järel selgub, et pole see asi sugugi nii lootusetu. Et mereanniroad endale kättesaadavamaks muuta, kiika kaupluste külmlettidesse või kalariiulisse, kus jäätunud kujul ja soolvette pistetuna on reas nii krevetid, vähid, kalmaarid kui ka krabid. Ei saa neidki muidugi kätte vähem kui sajakroonise eelarvega — just sellise hinnapiiri Naisteleht endale mereandidest toitude valmistamisel seadis. Aga üht-teist maitsvat valmistada suutsime! Vinoteegi Tigu perenaine Kristel Randrüüt ütleb, et ehkki nende köögis külmutatud toorainet ei kasutata, ei halvusta ta neid, kes seda teevad. Ise ta säärasest algmaterjalist valmistatud roogi siiski ei sööks. Kui, siis võiks tema arvates loosi minna mõni riisitoit, näiteks paella, mille tegemisel võib kasutada ka külmutatud mereande. Vahel kipuvad eestlased võõrapäraseid «molluskeid» kartma. Selle üks põhjus on psühholoogiline tõrge, teine pelg toidumürgituse ees. Viimase kohta ütleb Randrüüt, et see hirm on asjatu: mürgitust põhjustavad enamasti haiged mereelukad, aga selles osas on meile jõudev kaup väga hoolikalt kontrollitud. «Näiteks pole meil juba kuu aega saada Hispaania tüüpi sinimerikarpi, kuna neis tuvastati mürgiseid aineid.»