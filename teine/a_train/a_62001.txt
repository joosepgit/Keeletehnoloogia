www.bioneer.ee	 Kui nõukogude aeg läbi sai, oli selge, et kõik vana on halb ja kuna poed olid ilusaid värvilisi ennenägematult põnevaid vidinaid täis, sööstsid kõik õhinal tarbima. Suures anti-nõukogude vaimustuses tarbimisühiskonda prantsatades, oleme ära unustanud palju head ja kasulikku. Asjad, mis aitaksid säästa nii meie aega, raha kui keskkonda „läksid moest ära“, sest asemele tulid tarbimisühiskonna värvilised lelud. Kuid pole hullu! Tuletame mõned nipid meelde. Riidest tolmuimeja kott säästab : raha, kuna tegemist on ühekordse ca 6-7 eurose väljaminekuga selle asemel, et maksta sama summa regulaarselt viie ühekordse kotti eest; aega, kuna ei pea vabu hetki raiskama aega poest uute paberkottide ostmisele; loodust, kuna jääb tootmata hulk paberist kotte ning nende pakendeid. Kust saab ja kuidas kasutada? Riidest tolmukotte müüakse samas, kus tavalisi tolmuimeja kottegi. Kasutamiseks ei pea tolmuimejat välja vahetama, paberist koti küljes olnud kinnitus liimitakse uue riidest kotti vastava osa külge. Kui kott saab täis on põhjas lukk mille kaudu kotti tühjendada. Riidest taskurätikud säästavad: aega, kuna ei pea poest pabertaskurätte ostma; ruumi käekotis, kuna üks riidest taskurätik võtab vähem ruumi kui kümnene pakk pabereid; keskkonda, sest vähendavad prügimägedele mineva prahi hulka. Kuigi ka taskurättide pesemisele kulub vett ei võta nad masinas palju ruumi. Seega ei ole kulude suurenemine märgatav. Nakkushaiguse korral on parem vist siiski paberrätikute juurde (või vähemalt triikida riidest rätikuid) kuid igapäevaseks tavakasutuseks on riidest taskurätikud igati paremad.. Villased sokid ja toasussid säästavad: küttekulusid, kuna ruumide temperatuuri saab hoida väiksemana - ei pea kohe radiaatorile vunki juurde keerama; tervist, kuna liiga kõrge temperatuuriga harjunud inimestel ei ole enam karastatust. Põrandahari ja kühvel säästavad: aega, sest tolmuimeja kokkupanemine on ajakulukam, kui harja ja kühvli kasutamine; elektrit, sest iga kord ei pea põrandale sattunud väikese prahi pärast tolmuimejat haarama (tänapäeval on isegi olemas väikesed käsitolmuimejad, et ikka iga puru jaoks oleks oma vidin ning kuluks elektrit); raha ja keskkonda, sest elektrit kulub vähem. Puuküttega ahjus küpsetamine säästab : elektrit, sest vähemalt talvel on küttekeha nagunii vaja kütta. Peale ahju kinnipanekut asetage kaanega potis kartulid-kaalikad-läätsed-liha või mis iganes muu küpsetamist vajav toit ahju ja roog valmib kui iseenesest ning seda ilma lisa elektrienergiat tarbimata. Toit, mis ahju pannakse, peab olema kindlasti kaanega kaetud, sest liigne niiskus võib ahju sees teie küttekoldele kahju teha. Kindlasti on küllalt inimesi kelle jaoks mitmedki neist „nippidest“ on enesestmõistetavad. Ja kindlasti on ka küllalt selliseid ideid ja asju, mille välja ütlemise peale ma ei tulnud sest mulle on need enesestmõistetavad. Lugejad on väga teretulnud kommentaarides oma ideid jagama.