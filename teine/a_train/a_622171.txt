www.naisteleht.ee	 Värvidest on eriti moekad kuldse-pruuni-rohelise ja valge-hõbeda-rohelise kombinatsioonid. «Kuld, punane ja valge on kasutusel igal aastal ja kogu aeg moes,» lisab Piller. Kuidas kuuske ehtida — kas tihedalt täis või hõredalt, kuid väga hoolega valitud ehetega —, ei sõltu õnneks moevooludest. «Mõlemad lahendused on väga ilusad, raske on üht teisele eelistada,» ütleb Piller ja soovitab otsustada pigem ruumist lähtuvalt. Moodsalt minimalistlikku tuppa passib kõige paremini selge, moodne ja vähe ehitud puu, klassikalises kodus on kindla peale minek klassikaline, tihedalt kaunistatud kuusk. Ja kuigi nii mõnelegi toob ainuüksi sõna «ladvaehe» silme ette pildi, kuidas taburetil tasakaalu hoides veidrat monstrumit kuuse tippu upitatakse, rõhutab Piller: «See pole üldse vana aja kole komme, mida peaks häbenema!» Muidugi ei paku ka kõige glamuursemad ehted silmailu, kui sa neid kuusele kuidagi paigutada ei oska ja valimatult kokku kuhjad. Nagu ikka, on ka see omaette kunst, ent õnneks mitte üle mõistuse keeruline! Kõige olulisem on pöörata tähelepanu värvidele, õpetab Piller: kui kuuse ehtimiseks valitakse erinevad värvid, peab üks neist domineerima, et tulemus ilus jääks. Domineeriv värv rahustab ja seob värvikirevuse tervikuks. Võib kasutada ka ühe värvi erinevaid toone — siis pole vaja värviteemaga üldse pead murda, näiteks piisab lihtsatest valgetest ehetest rohelisel puul, ja imeilus jõulukuusk ongi olemas! Ühetaoliste klaaskuulidega ehitud kuusk võib olla kaunis, aga kes tahab ikka eriti vingelt täisehitud jõulupuud, sel soovitab Piller valida palju sobivas toonis, aga erineva vormi ja iseloomuga ehteid — vaid siis saab ilusa terviku. Muuseas, seegi pole ükskõik, mis järjekorras ja kuhu millised ehted kuusele riputada. Suuremad ehted pannakse kuuse alumistele okstele ning okste vahele, väiksemad kõrgemale ja rohkem kuuse välimisele pinnale. Sedasi valmibki USA jõulufilmidest nähtud tõeline kauniskuusk! Anna-Liisa Mets Küünal tuleb taas? Igale kuusele annab selle eriti piduliku välimuse muidugi küünalde armee. Taivo Piller ütleb, et elektriküünlad sobivad väga hästi tihedalt täis ehitud puule, aga kui kuusk on tagasihoidlikumalt kaunistatud, siis ei tasuks ära unustada ka ehtsaid küünlaid. «Küünalde kasutamine on päris vana komme ja mulle tundub, et vanad ja ilusad traditsioonid tõusevad üha enam ausse.» Või vali klassika! See, et ühel aastal on kuuseehtimises kuumimaks sõnaks lilled ja liblikad, aga järgmisel hirved ja leevikesed, võib trenditeadliku inimese murelikuks muuta. Kas kogu ehtetagavara tuleb tõesti siis välja vahetada? Piller lohutab, et kuigi lilled ja liblikad tulid moodi juba mõni aasta tagasi, ei tähenda see, et need end ammendanud oleksid. Kui aga tahad soodsalt aastast aastasse moodne olla, siis eelista ajatut klassikat. Näiteks ei saa kunagi mööda panna punase värviga ja käbide, tähtede, klaaskuulide, südamekeste, väikeste karukeste ja muu sellisega.