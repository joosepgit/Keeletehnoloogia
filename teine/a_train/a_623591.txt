www.naisteleht.ee	 Jah, aga mida teha siis, kui kesklinna tuvid on toidetud, mäe otsas ordulinnuse õhk sisse hingatud ja kohustuslik foto linna valvavast sarvilisest tarvast tehtud? Selleks ajaks on päike linnuse taha loojunud ja kell just nii palju, et minna teatrisse. Isegi teater tahab Virumaa keskuses olla moodsam kui pealinnas: mõni aasta tagasi raamatuna meieni jõudnud «Kuidas elad, Ann?» on Rakveres igatahes juba teatrilaval ning «Casanovagi» pole tavaline lavastus, vaid ühtaegu teater, filmivõte, bankett ja esilinastus. Moodne, kas pole? *** Toit: Rakvere viiner Rakvere võiks vabalt olla Eesti viineripealinn – ehkki seal valmib ka muud vorstija lihakraami, on viiner ikkagi kroonijuveeliks, kui nii võib öelda. Ükski endast lugu pidav Rakvere söögikoht kohalikku firmarooga paraku ei paku. Aga veetke siis mõnus söömaaeg trahteris Berliin ning ostke suveniiride asemel kaasa pakk viinereid. Jook: Piiritus vs joogijogurt Rakveres tegutsevatest ettevõtetest on suurimad ja vanimad hoopiski Rakvere Piiritusetehas ja Rakvere Piim. Pitsikest piiritust ei tahaks hästi soovitada, selle asemel tõstke poes viineripaki kõrvale korvi teine kohalik delikatess – kirsi joogijogurt. Rakveres tehtud joodavaid (ja ka söödavaid) piimatooteid otsige Farmi logo ja kirjaga pakkide seast. Raamat: «Rakvere lood ja legendid» Linnal on pikk ajalugu, mida ordulinnuse järgi võib muidugi aimata ka raamatut lugemata. «Rakvere lood ja legendid» annab kohalike inimeste kaudu pildi Rakvere elust ajal, mil linn polnud veel nii kaasaegne. Peategelasteks kaupmehed ja käsitöölised, aadlikud ja ametnikud, haritlased ja lihttöölised ning ka lõbunaised. Kuidas kohale saab? Rakverre on suhteliselt lihtne sõita igast Eestimaa otsast nii auto kui bussiga, isegi rong peatub seal paar korda päevas. Et linnas jõuab jalgsi igale poole, võite autole puhkust anda ja rahulikult bussiga tulla. Et hilisõhtul on bussiga linnast keeruline minema pääseda, siis tasuks enne uurida, kas hotell Wesenbergh saab teile öömaja pakkuda. Lisaks on Rakvere linnas kolm külalistemaja, kolm külaliskorterit ja üks kodumajutusteenuse pakkuja. Suur moodne hotell koos veekeskusega on valmimas.