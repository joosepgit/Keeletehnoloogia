www.naisteleht.ee	 Ženja Fokin: «Mu reis oli nagu söö, palveta ja mine lolliks!» «Kedagi tapma ma seal ei hakanud. Seda enam, et magades langes mu peale suur valge võrk, mis kaitses igasugu metsasatikate eest,» kirjeldab Ženja Fokin hiljutist puhkust džunglihütis. Keset karget talve on eestlaste seas ikka popp olnud minna Taimaale suve ja sooja nautima. Nii otsustas ka «Stiilipäeviku» ja Star FMi blond jutukas saatejuht Ženja Fokin (27) just sel päikselisel maal paariks nädalaks aja maha võtta. Kuid ta ei läinud sinna, nagu võiks arvata, sõpradega pillerkaaritama, vaid kadus hoopis uhkesse üksindusse džungli keskele jooga- ja kokanduslaagrisse. Džunglisse satikate keskele Ženja tegeleb juba mitmendat aastat joogaga. Mõtte teisele poole maakera joogalaagrisse minna pani talle pähe eestlannast joogaõpetaja Ereli. «Mul oli valida, kas minna sõpradega Brasiiliasse pöörasele Rio de Janeiro karnevalile või oma lemmiksihtkohta Taisse, kus olen juba neli korda käinud. Valik langes ikka vanale heale Taile, sest tundsin, et tahan rohkem patareisid laadida kui pidudel möllata,» avaldab Ženja, kes muuhulgas oli juba ammu unistanud ka kohalikest Tai kokanduskursustest mõne sealse profi käe all. Mõeldud-tehtud! Ženja raalis internetist sobiva laagrikoha välja ja asus lõunamaa suunas teele. «Alguses tahtsin Bangkoki lähedale metsa, kuid seal olid kohad juba broneeritud. Kaheks nädalaks sai mu koduks hoopis Koh Yao Noi saar.» Ženja kirjeldab, et nagu ta oma vaimusilmas ette oli kujutanud, elaski ta tsivilisatsioonist eemal keset eksootikat. «Maja, kus magasin, oli nagu uberik kolme põrsakese muinasjutust, palmilehtedest kokku klopsitud. Vahel tundus, et kõik ussid, sisalikud ja ämblikud ronivad mulle tuppa — ja eks nad ronisidki, see ju nende vaba voli,» muljetab mees, kellel korra käis külas ka üks lausa kämblasuurune karvane ämblik, selline, millist õudukates või National Geographicu loodussaatest nähtud. «Fui, rõve oli küll! Aga õnneks läks ta ise minema. Kedagi tapma ma seal ei pidanud. Magades langes mu peale õnneks suur valge võrk, mis kaitses igasugu metsasatikate eest.» Olgem ausad, tegelikult armastab meie sarmikas esistilist ikkagi luksust ja mugavust. Ženja ei salgagi, et esimesed päevad džunglielu valmistasid talle üksjagu kohmetust. «Algul tegin tõepoolest kõige selle peale oh-oh-oh-hoo — kuhu ma nüüd sattunud olen!? Aga niipea, kui hommikul kell seitse algas esimene joogatund, sain kenasti omadega joone peale,» jutustab ta. Ženja kinnitab, et tavaliselt eelistab ta oma reisidel ikka esmaklassilisi kalleid butiikhotelle, nautides vähestel töövabadel hetkedel luksust ja maailma mõnusid. «See koht oli hoopis teistmoodi keskkond, omamoodi luksus, mis pani kõiki oma harjumusi ja väärtusi ümber hindama. Näiteks dušinurk oli lihtsalt voolik, kust tuli külma vett ... Aga noh, õhk oli õnneks väga soe,» muljetab mees lõbusalt. Askeetlikke olusid maitsta saanud Ženja meelest võiksime meie siin Eestis vingumise asemel hoopis käsi plaksutada ja olla väga õnnelikud selle üle, mis meil olemas on. «See vaesus ja virelus, milles elatakse Aasias ... Inimesed põhimõtteliselt magavadki kraavis palmilehe all ja riieteks on neil vaid ühed püksid ja särk. See on ikka väga kaugel sellest, mida meie siin peame vaesuseks. Aga mis on märkimisväärne — need inimesed seal suudavad olla veel ka väga õnnelikud. Nad on materiaalsest ühiskonnast rikkumata, hingeliselt puhtad,» arutleb Ženja, kelle meelest riukalikel lääne inimestel oleks paljugi asiaatide siirusest õppida. Viis südantsoojendavat oskust Tai džunglisse läks Ženja ihuüksi, kuid sai sealt kohe lausa kakskümmend rahvusvahelist sõpra. Joogahuviliste seas oli edukaid inimesi erinevatelt elualadelt üle maailma. Näiteks tutvus Ženja ühe finantsanalüütikuga Miamist, tantsuklubi omanikuga Londonist ja näitlejannaga Ameerikast. Hommikul kell seitse mindi üheskoos esimesse joogatundi, vahepeal toimusid meditatsioonid ja töötoad ning peale lõunat taas joogatund. «Mina valisin vahepealseks töötoaks kokanduskursused, mis oli juba reisile minnes üheks mu unistuseks,» märgib Ženja, kes on olnud juba ammu kirglik Aasia toitude fänn. Õpiköögis ootas teda vahva kohalik tädi Mina. «Ta töötas varem ühes suuremas provintsilinnas. Siis jäi ta mees aga haigeks ja suri. Mina naasis pisikesse kodukülasse ja oli sügavas depressioonis. Siis kuulas ta aga oma südamehäält ja hakkas tegelema sellega, mida kõige paremini oskas — kokkama ja teisi selles õpetama,» pajatab Ženja kokandusõpetaja elusaatusest. Ženja poleks ju olnud ta ise, kui ta Minaga kohe usalduslikult jutu peale poleks saanud! Mina õpetas Ženjat tegema viit erinevat Tai rooga. Omaette elamus oli sealjuures värske tooraine, mida käidi koos turult toomas. «Tegin kõike nullist ja kordagi ei kasutanud soola ega pipart. Eelroaks valmistasin värskeid kevadrulle, mis on tervislikud ja mida on, muide, imekerge teha. Seejärel tuli papaiasalat, kuhu lisasin natuke tšillit. See osutus aga nii kangeks, et minu magu seda ei kannatanudki,» pajatab Ženja. Tõelise eufooria põhjustas aga klassikaline kookose-kanasupp Thom Kha Gai. «Selle tarvis valmistasin ise oma kätega värskest kookosest kookosekreemi. Ja pearoaks tegime rohelise karri kana, ka karrit õppisin nullist ise kokku segama. Ja magustoiduks valmisid klassikalised küpsetatud banaanid,» loetleb Ženja uhkusega. Tema menüüd kuulates tahaks küll otsejoones minna Ženjale külla või heasse Aasia restorani! «Kõiki neid toite saab peaaegu samamoodi ka Eestis järele teha,» julgustab Ženja. Ainus mure, et nii mõnedki komponendid tuleb siinmail tõenäoliselt asendada juba valmiskujul purki-pakki pistetud toodetega. Aga Ženja lohutab, et maitsev on ikka — ja jagab lahkelt ka mõned maitsvad retseptid. Ilona Talumets