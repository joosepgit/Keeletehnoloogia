arvamus.postimees.ee	 Signe Kivi: hea naaber! Vastuseks Eesti Kunstiakadeemia naabri Ester Palmi pöördumisele eilses Postimehes («Millises riigis ma elan», PM 15.11) põhjendan kunstiakadeemia otsuseid ja valikuid. Kogu taasiseseisvuse aja on Eesti Kunstiakadeemia tegelenud kroonilise ruumipuuduse tõttu uue õppehoone küsimusega, kaalutud on mitmeid teisi asukohti. Siiski otsustas EKA nõukogu 2006. aastal ajaloolise järjepidevuse säilitamiseks rajada õppehoone Tartu mnt 1 alale. REKLAAM 2007. aastal kuulutas kunstiakadeemia koostöös arhitektide liiduga välja rahvusvahelise arhitektuurikonkursi, mille portaalist www.artun.ee/maja laadis võistlustingimusi alla üle 3200 arhitekti kogu maailmast. Ideekavandite tähtajaks laekus 96 tööd enam kui 25 riigist, sh ligi 20 Eestist. Kavandeid hindas professionaalidest ja ülikooli esindajatest koosnev rahvusvaheline žürii. Pean loomulikuks, et žüriis osalesid lisaks arhitektidele ülikooli esindajad, kes teavad akadeemia õppetöö vajadusi. Tallinna peaarhitekt osales žüriis, sest tema on kursis linnaplaneeringu kavadega.