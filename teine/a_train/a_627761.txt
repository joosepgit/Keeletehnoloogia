www.naisteleht.ee	 Kuigi laulmise ajal ei tunneta Margarita oma koera käest pureda saanud suud, tuleb tal siiski meeles pidada, et naeratada ei tohi. «Suu on nüüd väiksem. Mõtlen, et võiksin minna seda korrastama, aga pabistan,» tunnistab ta. «Ja siis mõtlen, et kas ikka on vaja. Samas ma ju kogu aeg tunnen seda!» Õmbluste tagajärjel paar sentimeetrit kitsamaks tõmbunud suu pole küll endine, kuid on nüüdseks veidi järele andnud. Margarita armastab väga loomi, eriti koeri ja kutsikaid – tal on elu jooksul olnud 20 neljajalgset pereliiget. Segaverelise labradori Robbie loovutamisele ei mõelnud ta kordagi, vaid rääkis pärast juhtunut loomaga asjad selgeks. Lauljanna leiab, et käitus tollases situatsioonis ka ise valesti. «Hoidsin koera söögikaussi süles ja andsin talle samal ajal musi. Ei oleks tohtinud ignoreerida koera urinat.» Margarita leiab, et ju siis pidi see õnnetus juhtuma ning õnneks ei pidanud ta selle tõttu esinemist jätma. 16 aastat pensionipõlve pidanud Margarita ei laula kunagi midagi sellist, mis talle endale ei meeldiks. «Saan valida just neid palasid, mis mu häälel paremini õnnestuvad ning mis mulle ja publikule meeldivad.» Aastakümnetepikkuse tippvormi taga on Margarital ka saladus, kuid seda ta ei avalda. «See poleks ju üldse huvitav, kui ütleksin, et mulle on see hääl lihtsalt antud ja mingit trikki ei olegi!» Enne esinemist ei laula Margarita ennast kunagi lahti, ta lihtsalt proovib häält. Ta ei pea kunagi oma häält otsima või ümber tegema – see kas on või ei ole. «Kaks korda elus olen vahele jäänud nii, et tegin suu lahti ja midagi ei tulnud. Seda ei tahaks enam kunagi kogeda ega soovi, et keegi teine seda kogeks,» räägib ta. Kui kõik teised lauljad enne esinemist häält harjutavad, läheb Margarita lihtsalt lavale ja teeb suu lahti. Ta leiab, et on väga suur õnn laulda praegu samamoodi kui 30 aastat tagasi. Samas ütlesid arstid Estonia primadonnale juba tollal, et ta peaks uue elukutse otsima – tema häälepaeltel oli suur verevalum. Lisaks sellele tema häälepaelad ei sulgu – seegi oli teada juba päris karjääri alguses. «Seetõttu pean alati veel topelt mõtlema ja arvestama. Ma ei tohi juua külma ega väga kuuma. Tuuletõmbuse pärast olen piinanud mitmeid autojuhte,» seletab ta. «Neid asju pean alati meeles pidama.» Vestluses tuleb välja, et Eesti kuulsaimale koloratuursopranile ei meeldi osaleda konkurssidel. «Mulle kohe üldse ei meeldi võidelda ja võistelda. Nüüd on hilja unistada ja endaga tuleb rahul olla.» Õnn on tihti inimese kõrval, ütleb Margarita. Tema kõrval on olnud ja on väga palju toredaid ja armsaid inimesi. «Juba see on suur õnn, et leidsin inimese, kellega sobime, sain terved lapsed ja nemad on saanud terved lapsed. Kõik on kõige paremas korras!»