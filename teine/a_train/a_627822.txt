www.naisteleht.ee	 Kõigega harjub Helen naerab, et kuna ta on juba nii kogenud laktoositalumatu, ei hakka tal enam ühelegi toidule mõeldes suu vett jooksma. «Ma näiteks ei mäletagi enam, mis maitse on piimal!» Laktoosivaba piima on ta küll paar korda proovinud, kuid see tundus paras lurr. Seetõttu keedab ta nüüd putru veega ja kiidab, et maitseb hästi ikkagi. Ka toidupoes käik pole midagi ületamatut. Aastatega on selgunud tooted, mis talle sobivad. Nende asukohad kauplustes on Helenile juba pähe kulunud. Vaid siis, kui tekib isu midagi uut proovida, peab ta sildil näpuga järge ajama, et ega selles ole laktoosi sisaldavaid aineid, näiteks lõssipulbrit. Igapäevase toidulaua katmine ei käi Helenil samuti üle mõistuse. Esiteks on ta suur supifänn. Suppe on ju lihtne teha ja need on raudselt laktoosivabad — keegi ei sunni sind leemele hapukoort peale uhama! Muidugi kuuluvad tema menüüsse ka erinevad pajaroad ja eestlaste põhitoit kartul-kaste. Kastet ja kartuliputrugi teeb ta piimata. Laktoosivabade maiustuste valik on üsna lai. Piimašokolaad jääb mängust välja, kuid sest pole hullu, sest Helenile ongi tervislikum mõrušokolaad rohkem meelt mööda. Küpsetamisekski ei pea pagar-kondiitri paberitega Helen retsepte tikutulega taga ajama. Näiteks muffinitesse ja küpsistesse pole tingimata tarvis piima lisada. «Aga mulle kohutavalt maitseb kohupiimakook,» tunnistab ta salapattu. Seda teeb ta ikka rammusa kohupiimaga, kuid endale lubab sellest vaid tükikese. Ka enamiku toidukohtade menüüst leiab mõne piimavaba toidu. «Muidugi jäävad hõrgutavad koorepastad väljas söömata, kuid see ei ole maailma lõpp,» on Helen üdini optimistlik. Isu kustutamiseks kokkab ta aeg-ajalt kodus ise pastat kooreasendajaga. Kõik on kallim! Ainsana teeb Helenile laktoositalumatuse juures meelehärmi raha. Konkreetseid arvutusi laktoosi taluva ja mittetaluva inimese toidukorvi vahel ta teinud ei ole, kuid näiteks talle vajalikud sojatooted on kallid. «Näiteks on olemas hulganisti keemiat sisaldav ja sojast tehtud koorepulber, mis mõlemad mulle sobivad. Nende hinnavahe on umbes kümme krooni, kuid et sojapulber on tervislikum, ostan ikka seda. Ning sojast tehtud jogurtilaadse toote eest tuleb kümme krooni enam välja käia kui tavalise jogurti eest,» toob ta võrdluse. Heleni optimismi on siiski raske murda, sest on ju värske vitamiinirikas kraam mõistliku hinnaga ning sobib tema toidukorvi. Et ei tekiks kaltsiumipuudust, mis laktoositalumatuid ohustab (Helenil seda õnneks seni avastatud pole), tuleb võtta toidulisandit. Triin Raestik Mis on laktoositalumatus? Pole hullu! Gluteenitalumatute elu on Heleni meelest sootuks keerulisem. «Leivad, saiad, pudrud ja veel väga paljud toidud sisaldavad ju gluteeni. Katsu sa neid kõiki muuga asendada!» Helen soovitab! Oasalat Oasalat on Heleni vanaema retsept. Heleni sõnul on see mõnus, toitev ja väga maitsev ka hapukooreta. Tema kasutab Felixi kerget majoneesi, sest selles pole laktoositalumatule sobimatuid koostisosi, kuid teistele on maitselt ilmselt parim Hellmannsi oma. 400 g Bonduelle’i punaseid ube 1 purk Hellmannsi majoneesi 1 suur paprika 1 karp kirsstomateid 0,5 pakki salatisse sobivaid makarone Keeda makaronid, tükelda paprika ja tomatid, lisa oad ja majonees ja sega kõik kokku. Vaarikamuffinid «Küpsetistest on laktoositalumatu puhul kindla peale minek muffinid, sest nende sisse piima enamasti ei panda. Kui retseptis peakski piim kirjas olema, saab selle pea alati veega asendada. Maitset see kehvemaks ei muuda,» teatab Helen. Vaarikad on lihtsalt tema lemmikmarjad! 2 kl jahu 2 tl küpsetuspulbrit 1 tl kaneeli 3 tl fariinsuhkrut 0,5 kl suhkrut 1 kl vett 0,5 kl toiduõli 2 muna 1 kl vaarikaid Sega kuivained. Teises kausis klopi lahti munad, sega hulka õli, vesi ja vaarikad ning siis sega sisse kuivained. Tõsta tainas muffinivormidesse ja küpseta 200 kraadi juures umbes 15 minutit või kuni muffinid on kuldpruunid ja tikuga torgates jääb see puhtaks. Kaunistuseks võid muffinitele raputada tuhksuhkrut ja mandlilaaste.