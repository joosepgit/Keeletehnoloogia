www.naisteleht.ee	 Toit: Lumerestorani kuumad road Tänavune lumerestoran koosneb mitmest saalist, üks näiteks Aafrika, teine Aasia ja kolmas Ameerika teemaline. Jääst laua taga teki sisse kerituna saab nautida õhtusööki, mis Lumelinnas peaaegu et ainsa asjana ei ole valmistatud lumest. Laud tuleb vähemalt kaks päeva ette reserveerida nii lõunakui ka õhtusöögiks. Toiduvalik on päris lai, mõistagi ei puudu sellest põhjapõdrapraad ja -pirukad. Jook: Tervitusnaps jääst klaasis Kuumi jooke serveeritakse mitte just üleliia elegantsetes ühekordsetes topsides, kuid tervitusjoogid kantakse lauda kaunites jääst tahutud klaasides. Et restoranis on külma stabiilselt miinus viis kraadi, pole vähimatki ohtu, et nõud sulama hakkaksid. Karastusjooke hoitakse lumerestoranis külmkapis, aga mitte nende jahutamiseks, vaid et need ära ei jäätuks. Liiga palju juua muidugi ei maksa – lähim WC on hotellist saja meetri kaugusel ning öösel sinna silkamiseks tuleb magamiskotist välja ronida ja end soojalt riidesse panna. Ning siis magamiskotti ronimise tseremoonia uuesti läbi teha. Sündmus: Laulatus lumekabelis Igal aastal abiellub Lumelinna kabelis kuni 25 paari. Lumise laulatuse jätkuks võib veeta pulmaöö lumehotelli mesinädalate sviidis. Tõsi küll, nii pruut kui peigmees peaksid sviidis, kus õhutemperatuur on alla nulli, kumbki siivsalt oma magamiskotis püsima. Kuidas kohale saab? Kemisse saab kõige kiiremini läbi Helsingi, lennates Finnairi tütarfirma Finncomm Airlinesiga. Edasi-tagasi pileti Tallinnast saab kätte alates 1600 kroonist. Helsingist viib Kemisse ka rong ja kes on oma autoga teel Põhja-Soome suusakeskustesse, peaks Kemisse kindlasti sisse põikama. Ehkki Kemis on mitu tavahotelli ka, tasuks igal juhul peatuspaigaks valida lumehotelli. Magamiseks antakse soe magamiskott, mille sisse käib veel õhuke fl iisist magamiskott – külm ei hakka kohe kindlasti. Voodid on päris. Esimestel aastatel prooviti ka lumest voodeid, aga need, üllatus-üllatus, osutusid ebamugavateks. Külm öö maksab umbes 2000 krooni, sviidi eest tuleb välja käia ligikaudu 4600 krooni.