www.naisteleht.ee	 Firma omanikud otsustasid unikaalse leiu kohe rahaks pöörata ja hakkasid Stalini kunagisse varjupaika ekskursioone korraldama. Külastajatele on uudistamiseks avatud umbes 200 ruutmeetrit, kuigi väidetavalt olevat selle nelja meetri paksuste seinte ja kuue meetri paksuse betoonkatusega punkri suurus hiiglaslikud 143 000 ruutmeetrit. Kui ajalugu teid aga sugugi ei huvita, siis võtke rahakott puuga selga ja veetke nädalavahetus mööda lugematuid ostukohti traavides ja ööklubides pidutsedes – te pole kunagi paremini lõbutsenud ega rohkem raha kulutanud. Johannes Tralla Kindlasti olete kuulnud uskumatuid reisilugusid sellest, kuidas kunagi ammu-ammu Kamtšatkal pandud külaliste ette lauale ämbritäis kalamarja, mida siis sai lusikaga nõrkemiseni söödud. Ametlikult Venemaal musta kalamarja ei toodeta. Sellele vaatamata on Moskva kalamarjasõltlase paradiis: musta kalamarja saab seal salakaubana vabalt osta peaaegu kõikjalt. Kes julgeb toiduturule minna ja viitsib kaaviarimüüjatele ringi peale teha, saab praegugi kõhu mustast kalamarjast täiesti tasuta täis. Igale kundele pakutakse paar grammi degusteerimiseks ja nii neid ampse tulebki kokku palju. Punane kalamari on mustast kümme korda odavam ega tundugi kohapeal enam kuigi ahvatlev. Ehkki pliinid punase kalamarjaga tasuks mõnel õhtul kindlasti eelroaks tellida. Jook: Russkii Standart Alkoholi tarbimist ei ole küll kena propageerida (pitsike korraliku venepärase söömaaja juures), aga õlle, veini ja kohvi soovitamine poleks päris aus. Ehkki tuleb tunnistada, et venelased oskavad ka üsna head õlut teha. Pits jääkülma valget viina, peale amps hapukurki meega – see annab parima ettekujutuse sellest, milline on elu Venemaal. Aga ainult heas seltskonnas, sest rahakoti ja dokumentide «kaotamine» on Moskvas lihtsamast lihtsam, paraku pole seda nende tagasisaamine. Vaata: «Moskva pisaraid ei usu» Kultusfilmide kategooriasse kuuluv Vladimir Menšovi «õppefilm» «Moskva pisaraid ei usu» väärib vaatamist ka 26 aastat hiljem. Film oli omas ajas väga julge: ütles suhteliselt otse välja, et isegi lihtsal nõukogude inimesel ei piisa õnneks ainuüksi fotost tööeesrindlaste autahvlil, vaid et ka perekonnarõõmud, karjäär ja materiaalsed hüved on siin elus väga tähtsad, vaatamata partei vastupidisele arvamusele. Film vallutas kõigi nõukogude naiste südamed, ja mitte ainult: autorite püüdlused said vääriliselt hinnatud Oscariga. See julgustab kindlasti seda filmi vaatama. Kuidas Moskvasse saab? Igal õhtul kell 17.10 väljub Balti jaamast Moskva rong. Pärast lõbusat õhtut restoranvagunis jõuab kupees end välja magada parasjagu selleks ajaks, kui rong hommikul kell 9.20 Moskvas uksed lahti teeb. Ühe otsa rongipileti maksab 881 krooni. Lennukipileti hind algab 1201 kroonist, aga rong tundub Moskvasse sõitmiseks ikka õigem olevat. Kui vene keel meelest läinud ja päris omal käel ei julge seiklema minna, siis paaripäevaseid häid Moskva-reise korraldab Go Travel; pikematele tuuridele, kus külastatakse mitut Venemaa linna, viivad bussiga näiteks Viru Reiside büroo ja Embach Tours.