www.naisteleht.ee	 Särav värv ja kohevus! Soovitus teoreetikutelt: et saunalina oleks ka poole aasta ja aasta pärast sama ilus nagu ostes, kasuta esimestel pesukordadel jahedat või külma vett – nii püsivad värvid kauem erksamad. Ja teine soovitus praktikutelt: kui pesumasinast välja võetud saunalina enne kuivamapanekut korralikult «läbi tuuseldada», muutub see palju kohevamaks! Kõige kallim ja pehmem saunalina Koostis: 100% puuvill Mõõtmed: 80 x 150 cm Hind: 529.00. Kaubamaja Esmamulje: Kõige kallim saunalina, mille leidsime. Tõeliselt mõnus, suur, tihe ja pehme. Esimesel kuivatamisel nahk lausa nurrus, kui sellest pehme frotee üle käis. Kuivatab hästi ega muutu hoobilt läbimärjaks – hädaolukorras saab sellega kuivaks mitu inimest. Pisikese miinusena jääb kuivatades kehale kangaebemeid. Nelja pesu järel: Pärast esimest pesu on froteepind õige pisut karedam, kuid vett imab endiselt hästi ja kohevuski pole kadunud. Teine, kolmas ja neljas pesu tõestavad, et see on tõesti hea kraam: rätik on pehme ja kohev ega aja enam ka ebemeid. Värvgi särab endiselt! Kehtib seos – kallis on hea ja kvaliteetne. See rätik teeniks teid kaua. Orgaanilisest puuvillast saunalina Koostis: 100% puuvill Mõõtmed: 70 x 140 cm Hind: 399.00. Hemtex Esmamulje: Läheme kaasa ökomaaniaga ja ostame puhtast, keemiliste tõrjevahenditeta ja kunstväetisteta kasvatatud puuvillast saunalina. Kuidas küll on looduslikule kraamile antud nii kaunis tumesinine värv, mis isegi nelja pesuga heledamaks ei muutu... Aga ärgem norigem, tegelikult on rätik aus. Nelja pesu järel: Rätik pole nii kohev ja on karedam kui teised saunalinad, samas – pesu ei muuda teda karedamaks ega pehmemaks, ei esimene, teine, kolmas ega neljaski. Olime küla pealt kuulnud, et ökolinad ei kuivata – vale puha. Kuivatab päris korralikult! Eriti mõnus on, rätile ei jää pärast pesu kortsupoegagi. Kõige odavam saunalina Koostis: 100% puuvill Mõõtmed: 100 x 150 cm Hind: 129.00. Jysk Esmamulje: Indoneesias valmistatud lina on kohev ja pärast vanni saab end sellega äragi kuivatatud, kuid siis on rätik ka märg nagu vette kastetud kassipoeg. Välja väänama just ei pea, aga radika peale tuleb visata küll. Takkapihta ajab rätik üsna palju ebemeid – keha on pärast esimest kuivatamist suisa punakat tooni! Nelja pesu järel: Pesumasinasse läheb esimest korda koos üksiku valge käterätikuga, sest äkki annab värvi! Õnneks siiski ei anna, küll aga on valge lina korralikult punaseid frotee-ebemeid täis. Alles pärast neljandat pesu ei aja enam ebemeid. Pestes muutub tükk maad karedamaks ja kohevusestki on üsna vähe järel, aga värv on endiselt särtsakas! Printsessi saunalina Koostis: 100% puuvill Mõõtmed: 75 x 150 cm Hind: 199.00. Hobby Hall Esmamulje: Taas tuleb tõdeda, et mõistlikum kui kataloogist tellida on poes ise oma käega kaupa katsuda. Pildil on rätik imearmas ja paneb väikesed printsessid pesemise vastu suurt huvi tundma, aga tegelikult on see rätik üsna kehvake. Nelja pesu järel: Sametiselt pehme saunalina on pärast esimest pesu kuidagi eriti kare. Teise tõsise miinusena see lina ka ei kuivata hästi (olgem ausad, see on siiski olulisem kui kena pilt!) ja muutub üsna ruttu läbimärjaks. Kuigi jah, tillukese inimese saab siiski üsna korralikult kuivaks. Pärast pesu jääb väga kortsu, säti kuivama nii sirgelt kui tahad. Värvide tuhmumine on pärast neljandat pesu juba silmaga nähtav.