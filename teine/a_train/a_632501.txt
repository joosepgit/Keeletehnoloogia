www.naisteleht.ee	 Ka missivõistlusteks valmistus Heleen-Mary suvel suure innuga ning ütles siis, et läheb tal võistlusel, kuidas läheb, kroonist tähtsam on tõmmata avalikkuse tähelepanu vaegkuuljate probleemidele Eestis. Näiteks on meil küll seadus, mis sätestab, et kurdid peavad saama kasutada abistajat ehk tõlki, aga paraku see hästi ei toimi — raha eraldatakse nii vähe, et sellest ei jätku tõlgi palkamiseks isegi nii elementaarseks vajaduseks nagu arsti külastamine. Paraku, tunnistab neiu, pole olukord selles osas vahepeal paranenud. Heleen-Mary õpib sisekujundust. Tõlgi abita oleks see väga keeruline, sest enamikus loengutes õppejõud ju räägib. «Vaatan küll õppejõu suu liikumist ja püüan aru saada, aga ilma tõlgita jääb mulle siiski suur osa jutust arusaamatuks,» selgitab Heleen-Mary isikliku näite põhjal tõlgi vajalikkust. Seni, kui ta koolis käib, maksavad tema tõlgile vanemad. Riigi poolt antav toetus katab aastas vaid paari kuu tõlgikulud. «Minul on vedanud, mul on ikka võimalus koolis käia. Aga mitmed mu sõbrad ei saa pärast põhikooli edasi õppida, sest tõlgi jaoks raha pole. See on väga hirmutav — kes neid tulevikus ilma hariduseta tööle võtab? See, et inimene on kurt, ei tee temast veel rumalat — kurtide hulgas on palju väga, väga andekaid noori,» kinnitab Heleen-Mary. «Ma ei mõista päris hästi, kuidas on võimalik, et inimene ei saa õppida! Kuigi kutseharidust ju muidu nii väga promotakse.Meie, noored, hakkaksime ju tulevikus siin riigis makse maksma!» Heleen-Mary lisab, et paljud kurdid otsivad võimalust Eestist lahkumiseks. «See on väga kuri riik, muud ma ei oska öelda ...» Noor neiu on olelusvõitlusest ja ebaõiglusest arusaadavalt nördinud. «Mina jäin kunagi kurdiks ju haigla eksituse tõttu, mis on samuti riigiasutus. Nüüd oleks mul siis nagu topeltkaristus «süsteemilt» — et vaata ise, kuidas hakkama saad! Kurdina end kuuldavaks teha on väga raske,» märgib ta. Heleen-Mary ema lõi hiljuti koos sõpradega mittetulundusühingu kurtide abistamiseks, mille netiaadress on www.viipelend.ee. Kui sul on võimalus vaegkuuljaid kuidagi aidata, näiteks neile tööd pakkuda, siis võta nendega ühendust. Ilona Talumets