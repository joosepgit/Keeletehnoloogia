www.naisteleht.ee	 «Ühel päeval tundsin, et mu rind on meeletult valus,» meenutab Birgit (24) üht päeva möödunud sügisel. Noorele eale vaatamata teab ta, mis tunne on elada mõttega: äkki mul on vähk? Venitas arsti juurde minekuga Täpselt aasta tagasi, kui maikuus toimus esimene «Teksades rinnavähi vastu» kampaania, valiti just Birgit selle patrooniks. «Olin kohe nõus, sest olin selle teemaga kaudselt kokku puutunud. Mu lähedaste seas on olnud inimesi, kellel leiti rinnast tükk, kahel sugulasel diagnoositigi rinnavähk. Kuid õnneks saadi õigel ajal jaole ja nad mõlemad elavad praegu täisväärtuslikku elu,» meenutab laulja oma kokkupuuteid teemaga, mis ei tohiks ammu juba enam ühtegi naist külmaks jätta. Siiski ei osanud noor naine uneski näha, et midagi nii tõsist võiks juhtuda ka tema endaga. «Ühel ilusal juulikuu päeval avastasin duši all olles oma rinnast tüki ...» Kohe käis Birgiti peast läbi mustmiljon mõtet. «Mõtlesin, et see ongi nüüd sellepärast, et olen rinna-vähikampaania patroon. Olen kõige selle sees olnud ja lõpuks tõmbasin endale ka vähi ligi,» meenutab ta üht oma tolle hetke absurdseimat mõtet. Esimesele ehmatusele järgnes eitamisperiood. «Mõtlesin ka, et eks «päevade» ajal rinnad ju ikka tursuvad ja muutuvad. Kindlasti ei midagi tõsist ja küll see tükk ise ära kaob.» Birgit lülitas end sellest teemast välja lausa kuuks-pooleteiseks. Enesetunne oli ju hea ja tal läks meelestki, et ta midagi avastanud oli. «Ühel päeval tundsin aga äkki, et rind on meeletult valus. See oli nii valus, et ma ei suutnud end isegi liigutada!» Valu lõi Birgitile tõsist häirekella, et viimane aeg oleks minna arsti juurde. Ta suunati mammograafi juurde, kuhu jõudis novembris. «Mul oli väga-väga hea arst, kes täiesti uskumatul kombel põeb ise täpselt sedasama asja praegu läbi,» märgib Birgit ja imetleb arsti võimet isiklikele läbielamistele vaatamata iga päev ikka rinna(vähi)probleemidega tegeleda. Tohter rahustas Birgitit ja kinnitas, et kindlasti ei saa see midagi tõsist olla. «Püüdsin rahulik olla ja elada nii, nagu ikka elan.» Edasi suunati lauljanna lisakontrolli ultrahelisse, kuhu ta jõudis alles tänavu veebruaris. «Olid meeletult kiired ajad, jõulutuurid ja kontserdid. Iga ultraheli aeg, mida mulle pakuti, olin kusagil teises Eestimaa otsas,» selgitab lauljatar. «Tegelikult olin rumal! Oleksin pidanud kohe ära käima, sest isegi kui leiad, et mitte kuidagi ükski aeg ei sobi, tuleb ikkagi leida võimalus — kas või vägisi,» hurjutab Birgit end tagantjärele armutult. «Ultrahelis mõtlesin, kaua see asi siis ikka aega võtab, vast pool tundi läheb. Lõppkokkuvõttes veetsin kabinetis aga poolteist tundi,» meenutab Birgit. Lisaks võeti tema rinnast nõeltega mitu proovi, mida ta ise kirjeldab kui kõige ebamugavamat protseduuri oma senises elus. «Õnneks kestis see siiski lühikest aega,» täpsustab ta. Arsti sõnul oli tegemist tsüstiga, mis on küllaltki levinud ja paljudel inimestel on keha neid täis. Selgus aga veel, et arsti diagnoositud tsüsti peal oli lisaks üks kahtlane tükk — nii pisike, et ise poleks saanud seda avastada. Elu hullemad kaks nädalat Birgitile langes kaela uus mure, uus teadmatus. Ta tundis, et asjad on tõsised. Kuid selguse saamiseks tuli proovide vastuseid oodata suisa mitu nädalat. «Esimesed paar nädalat seda ootamist oli ikka väga jube aeg, ma olin täielikult liimist lahti. Ma ei maganud, ei söönud, ei suutnud isegi nutta. Jõudsin vaid igasugu asju enda jaoks läbi mõelda ja kõike seda loomulikult kümme korda hullemaks.» Muidu jutukas Birgit kahtles, kas ta tahab oma muret üldse kellegagi jagada. «Ei tahtnud sellest rääkida isegi mitte oma õe või emaga, kes on mulle ometi kõige lähedasemad inimesed. Tundsin, et nemad hakkavad ju siis isegi rohkem muretsema kui mina,» meenutab Birgit. Lõpuks ta ikkagi rääkis ja kuigi pere oli toeks, hakkas lähedaste liigne pärimine noort naist häirima. «Iga päev nad helistasid ja küsisid, kas proovide vastused juba käes. See pigem ärritas mind. Lõpuks ütlesin, et jätke mind rahule, ma ei tea ju, millal see kõne tuleb.» Ootamise lõpetas paariminutine telefonikõne. «See oli krapsakas kiire kõne, et kõik on korras, aga peaksin iga 5—6 kuu tagant igaks juhuks kontrollis käima. Ma ei osanud muud öelda kui: «Aitäh!»» Pärast kõnet puhkes Birgit kergendusest nutma. Kõik pisarad, mis olid ta sisse jäänud, tulid nüüd lõpuks kui paisu tagant. «Tundsin, nagu oleksin saanud maailma kõige parema kingituse!» Birgit juhtis rinnavähi teavituskampaania patroonina ennegi avalikkuse tähelepanu sellele, et tuleb hoolikalt kontrollis käia. Nüüd aga teeb ta seda sada korda pühendunumalt — iseenda kogemuse pinnalt. «Rinnavähk ei ole ainult vanemate naiste probleem, üha enam puudutab see nooremaid naisi ja isegi mehi, millest avalikkus vähem räägib,» hoiatab Birgit. Eelmisel aastal alustas «Teksades rinnavähi vastu» kampaania raha kogumist uue mammograafiaaparaadi jaoks, tänavu jätkatakse sama eesmärgi nimel. «See on väga oluline, et kõikide Eesti piirkondade inimesed saaksid kontrollis käia ja võimalikult parima kontrolli. Uus digitaalne mammograaf võimaldab väiksemat kiirgusdoosi, kiiremat patsienditeenindust ja mis olulisem, täpsemat diagnostilist kvaliteeti. Mida varem jaole saad, seda parem — tänapäeval ei tähenda ju rinnavähk kindlalt surma või seda, et pead rinnast ilma jääma. Kõike on võimalik ravida, kuid ainult õigeaegselt!» rõhutab Birgit. Ja lisab oma kogemusest: «Ei maksa mõelda: «Minuga nagunii ei juhtu!»» Ilona Talumets Kommentaarid