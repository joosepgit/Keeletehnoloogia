www.advent.ee	 Augusti lõpus mul oli võimalus koos liidu esimees Tõnu Jugariga viibida Belgradis Serbias, kus toimus järjekordne MATRIX seminar (seminari II osa), organiseeritud Trans-Euroopa Divisjoni poolt. Peakorraldajaks oli meile tuttav mees nimega Biro-Janos Kovacs, kes tuli oma meeskonnaga, et jagada kogemusi ning õhutada koguduse juhte osalema niinimetatud “uute koguduste rajamise treeningul” (Coaching system of Church Planting). Teda abistasid Rudy Dingjan, Atte Helminen ning Keijo Halinen. Iga päev algas ja lõppes palvusega, mida juhatas Gavin Anthony, kelle mõtted olid tõesti meeldejäävad ja mõtlemapanevad. Ma tõesti ei tea, miks selle programmi nimeks MATRIX pandi, kuid peamiselt puudutab see misjonitööd ja on suunatud sellele, et koguduste ja gruppide juhid saaksid vastava koolituse ning oleksid varustatud teadmistega, kuidas olla efektiivne Kristuse jünger. Rõhutati isiklikku vaimulikkust, et Püha Vaim saaks meid kasutada. Rudy Dingjan tegi presentatsiooni väikeste gruppide tähtsusest, näidates väikeste gruppide efektiivsust paljudes Euroopa riikides. Ta rõhutas, et me peaksime teadma, milline on pastori ja koguduseliikme roll selles töös. Pastor peaks välja õpetama koguduseliikmeid ja toetama neid igati, pastor on treener. Seminari üks osa olid praktilised ülesanded: meid jagati kolme-liikmelistesse gruppidesse ja anti ülesanne. Üks oli treener, teine liider ja kolmas koguduseliige. Kui ülesanne sai tehtud, vahetati rollid ning anti järgmine ülesanne. Pean ütlema, et just see meeldis mulle kõige rohkem, sest sellised harjutused annavad vahel rohkem kasu kui teoreetiline loeng. Atte Helminen tegi presentatsiooni uute koguduste rajamisest. Tema usub, et väikesed tugevad grupid peaksid protsessi käigus muutuma uuteks kogudusteks. Ta rõhutas vajadust järgida koguduse loomulikku arengut (Natural Church Deveopment) ning jälgida miinimumfaktori parandamist. Keijo Halineni esitlus oli väga hea ja kasulik, sest tema kogemused ja teadmised nõustamise ning ärimaailma valdkonnas on asendamatud. Halinen rääkis meeskonnatööst, usaldusest ja probleemide lahendamisest. Probleemid võivad olla väga erinevad ja nende lahendamiseks on vaja tarkust ning arukust. Miks meeskonnad lagunevad? Millal oled sa “punases tsoonis” ja kuidas sellest välja tulla. Millised omadused peaksid juhil olema? Mis on meeskonnatöös oluline? Milliseid väärtusi on vaja meeskonnatöös meeles pidada? Septembri lõpus toimub viimane seminariosa, MATRIX III. Meile anti kaasa pikk nimekiri, mille kallal oleks vaja tööd teha. Loodame, et see koolitus ja soovitused misjonitöö valdkonnas leiavad ka meie kogudustes poolehoidu.