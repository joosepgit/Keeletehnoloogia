www.bioneer.ee	 Neeruti „mägede” ja maastikukaitseala lindudest ilmus voldik „Mägede linnud”. Voldik annab ülevaate Neeruti lindudest ja põhineb Marek Vahula vaatlustel aastatel 1984-2009. Voldik koosneb neljast osast: Sissejuhatav osa "Mäed on lindude sõbrad". "Mägede lindude nimestik koos kommentaaridega" annab ülevaate kõigist 113 linnuliigist, keda maastikukaitsealal kohatud on. "Linnustiku muutused" annab ülevaate võrrelduna aastatel 1961-1963 Tiit Randla poolt tehtud diplomitööga „Neeruti salukuusikute linnustik”. Siis kohati 122 linnuliiki, kellest tänapäevaks on kadunud karvasjalg-kakk, õõnetuvi, turteltuvi, siniraag, soo-roolind, nõmmelõoke ja kolmvarvas-rähn. Lisandunud on mägedesse händkakk ja kassikakk. Voldik ilmus Kadrina valla ja Marek Vahula ühisel rahastamisel. Esikaanel ilutseb Sven Zaceki pildistatud hiireviu pilt. Praegu on Neerutis toimumas suured linnustiku muutused, sest kaheksakümnendate aastate suured raiesmikud on kinni uue metsapõlvkonnaga ja metsalindude osakaal on tõusuteel. Plaanis on teostada uus Neeruti linnuseire. Kel huvi voldiku või Neeruti uue linnuseire vastu, võiks ühendust võtta Neeruti Seltsiga: Kadrina, Pargi 3, indeks 45201 Neeruti Seltsi maja, või aadress : neerutiselts@hot.ee või Seltsi juht Tiiu Uusküla tel. : 55525314.