arvamus.postimees.ee	 Lugejate kirjad Peaministrile ainult üks valitsusaeg Suure tõenäosusega ei jätka Ansip omal kohal järgmisel valitsusajal. Siiamaani oli väga hea juht, aga nüüdsest ajast ei ole tema ise. Pole ime, kui Reformierakond ei vali teda oma juhikski. Kuna on teinud suuri vigu, mida ei tohiks peaminister teha. Kreekale saab laenu anda, aga meie enda rahvale ei ole võimalik seda lubada. Paljud elavad vaesuses. Õpetajatele ei saa palka juurde maksta, kuna pole raha. Kuidas see võimalik on? Pensionäridele pannakse paar protsenti raha juurde. Loomulikult me võime saada Euroopa viie rikkama riigi sekka, aga oleme ikkagi vaesed. Selline mulje, et eesotsas ei tohiks inimene olla rohkem kui üks valitsusaeg. Inimesed hakkavad pikapeale lollusi tegema. Lembit Lukka Rahvus kammitseb Elame ümmargusel planeedil ja piiritleda endid kui eestlasi muutub üha vähem tähtsaks. See on muidugi tähtis meie jaoks, aga kas see peaks olema meie esmane silt, mille endile külge kleebime? Me pole isoleeritud saareke keset rahvuste ookeani. Me oleme kõik inimolendid, kes peaksid üksteise eest hoolt kandma. Vana mudeli järgi hoolitsetakse kõigepealt oma genofondi eest ehk sugulaste ja lähikondlaste eest. See on vana, hõimupõhine mudel, mis pärit metsikumast ajastust. Vahemaad ja teatud kultuuriline isoleeritus soodustas erinevate gruppide identiteedi kinnistumist, kuni elupaiku, iseloomujooni ja eneseväljendusviise hakati seostama rahvustega. See vana mudel hakkab inimkonna kasvu kammitsema. Rahvus kui selline on tänapäeval üha sisutum mõiste, kui me saame rännata kõikjale ja seguneda ükskõik mis kultuuriga. Tekkiv globaalne kultuur ei soosi rahvuseid, sest rahvus on vaid inimese välja mõeldud kontsept. Suures plaanis on ainult inimolendid, kes elavad teatud paigus teatud aega ning on traditsioonide põhjal seal enda identiteedi välja kujundanud. Sellest ei pääse suurriigid ega väikeriigid. Me ei saa enam jätkata vana mudeli järgi, kus hoolitseme ennekõike enda rahvuse huvide eest ning alles siis, kui aega üle, teiste eest. See ei tähenda identiteedi hävitamist ja halli massi sulamist, vaid oma ellujäämisvõimaluste suurendamist, kuna isoleerituse puudumise tõttu peame arvestama ja koostööd tegema kõigi nendega, kes samuti ellu jääda soovivad. Mikk Pärnits