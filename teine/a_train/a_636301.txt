www.bioneer.ee	 Bioneeri reklaamipoliitika Bioneer keskendub sõltumatu ja erapooletu informatsiooni levitamisele, kajastades peamiselt keskkonna ja tervikliku eluviisiga seotud teemasid. Selleks, et head sõnumit levitada, kulub üksjagu raha. Bioneer eelistab reklaamipartneritena keskkonnasäästlike toodete ja teenuste pakkujaid ning koostööprojekte sotsiaalselt vastutustundlike ettevõtete ja organisatsioonidega. Kuna aga Eestis ei ole hetkel piisavalt keskkonnasõbralikke tooteid ja teenuseid ning internetireklaami maht on võrreldes teiste kanalitega väike, peame väga oluliseks ka muude valdkondadega seotud reklaamiprojekte. Mida me mõistame väljendi all “rohepesu”? Kahjuks ei saa Bioneer endale lubada ainult rangelt keskkonnasõbralike või ökotoodete reklaami ning peame ka muude toodete puhul uskuma tootja sõnumeid. Bioneer neid sõnumeid kontrollida ei jõua. Küll ei kavatse Bioneer soosida või edendada “rohepesu”, st kui meil on kahtlus mõne ettevõtte suhtes, et tegelikult käitutakse oma sõnumitele vastupidiselt, ei saa me vastavat reklaami oma portaali ka lubada. Bioneer toetab oma reklaamipoliitikas siiski sõnavabaduse põhimõtet, pealegi on reklaamisõnumid tootja sõnumid, mitte Bioneeri. Kui sõnum ei ole keskkonna vastu vägivaldne, siis on reklaam meile väga oodatud, kuid iga toote reklaami käsitleme eraldi. Reklaamirahad ei mõjuta seejuures meie toimetuspoliitikat ja sõltumatust. Bioneeri lugejal on võimalus avaldada arvamust reklaamide kohta “Biofoorumis”. Bioneer usub, et meie lugeja on piisava haritusega, et eraldada terad sõkaldest. Kui soovid toetada eestlaste keskkonnateadlikkuse ja tervikliku eluviisi edendamist ning usud samadesse väärtustesse, siis on Bioneer just kõige õigem koht sinu reklaamile. Võid lahkelt soovitada Bioneeri ka teistele reklaamiandjatele. Ühtlasi oleme valmis huvitavateks koostööprojektideks ja uuteks ideedeks!