www.bioneer.ee	 Soomes ületas õiglase kaubanduse toodete müük möödunud aastal 100 miljoni euro piiri, ulatudes 102,7 miljoni euroni. Seega ostis möödunud aastal iga soomlane keskmiselt 19 euro eest õiglase kaubanduse tooteid ja nagu statistikast selgub, läksid Soomes kõige paremini kaubaks kohv, vein, lilled ja banaanid, teatas reilukauppa.fi . Kõige suurema hüppe tegi läbi õiglase kaubanduse kakao, mille müük kasvas 102 protsenti. Šokolaadi müük kasvas 40, lillede 30 ja veini 27 protsenti. Samas banaanide, apelsini ja puuvillast valmistatud toodete müük langes eelmisel aastal vastavalt 28, 25 ja 18 protsenti. Kokku kasvas õiglase kaubanduse toodete müük möödunud aastal Soomes 10 protsenti. MTÜ Õiglase kaubanduse edendamiseühingu juhataja Janne Sivonen ütles kasvanud müüginumbreid kommenteerides, et selle taga on nii õiglase kaubanduse tuntuse kasv kui ka asjaolu, et inimesed usaldavad õiglase kaubanduse tooteid. „Vastutustundlik tarbija teeb ostuotsuse vaid paari sekundiga ja õiglase kaubanduse toodete ostmine on soomlaste jaoks mugav moodus mõjutada maailmas toimuvaid protsesse,“ ütles Sivonen, kelle sõnul 94 protsenti Soome tarbijatest on tuttav õiglase kaubanduse kaubamärgiga. Sivonen lisas, et õiglase kaubanduse toodete müügiedu taga on Soome ühiskonna tugev toetus õiglase kaubanduse toodetele. Soomes on praegu juba kuus õiglase kaubanduse linna ja valda, sadu õiglase kaubandusega seotud töökohti, 94 kogudust, mis kasutavad õiglase kaubanduse tooteid ja üks õiglase kaubanduse tooteid kasutav ülikool. Mai alguses viidi Soomes läbi kampaania „Ärka õiglasemasse maailma!", mille raames korraldati paljudes Soome kohtades inimestele õiglase kaubanduse hommikusööke. Näiteks Jyväskylä kogudus pakkus hommikusööki linlastele ja Seinäjoe kogudus kattis laua 2000 emale. Hommikusöögikampaania eesmärk ongi innustada soomlasi pakkuma õiglase kaubanduse hommikusööke ka oma sõpradele kui ka töökaaslastele.