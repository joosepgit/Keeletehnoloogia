arvamus.postimees.ee	 Andrus Karnau: nüüd on see siis käes Uue nädala leiva annavad ajakirjanikele ilmselt järgmised pealkirjad: «Pensionitõus jääb ära!», «Emapalk lõigatakse maha!», «Arsti visiiditasu kümnekordistub!» Koondamised, osaline tööaeg, pankrot, – kõik need teated ei tundugi enam uudisena, sest uudis võiks ju olla midagi ebaharilikku. REKLAAM Lõppev nädal tõi kaks nukraks tegevat fakti: tööstustoodang kukkus novembris mullusega võrreldes viiendiku ja detsembris laekus riigikassasse kolmandiku jagu vähem käibemaksukroone. Majanduskriis jõudis järelikult juba eelmise aasta lõpus mürinal Eestisse. Kriis, mille ulatust on võrreldud eelmise sajandi 30ndate aastatega, on kohal. Ta on siin, hoidku end, kes saab. Enam ei saa ka jaanalinnuna pead liiva peites küsida, et kus see kriis on. Tööturuameti ukse taha tulevad inimesed varavalges, sest muidu võib juhtuda, et päeva jooksul ei saagi ametniku jutule. Praeguse hetke kõige iseloomulikum joon ongi ilmselt tardumine. Mühisev ja kohisev kriisitont läheneb kõike enda alla matva teerullina, aga kuhupoole joosta? Ja kas üldse saabki joosta? Ilmselt pole võimatu, et lähikuudel jääb peaaegu iga viies inimene töötuks ja peaaegu iga viies firma läheb pankrotti või saneerimisele. Surve kroonile kasvab, sest ümberkaudsete riikide vabalt liikuvad valuutad on euro suhtes nõrgenenud. See sööb veelgi meie konkurentsivõimet ja süvendab probleeme. Eraldi teema on riigikassa. Uue aasta algul kasutusele võetud arvutiprogrammi kohmakuse pärast hilines eile paarikümne maksuametniku palgaraha, aga see pole veel päris pankrot, mil riigil tõepoolest pole raha oma teenistujaile maksta. Eeloleval nädalal loeme ilmselt üksteist üle trumpavaid ennustusi riigieelarve puudujäägi kohta. 10–12 miljardit, äkki isegi rohkem. Küsimus pole aga niivõrd summas, kui tõigas, et eelarvet tuleb kärpida. Ja kohe, märtsini ootamata.