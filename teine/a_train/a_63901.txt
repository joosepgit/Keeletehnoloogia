www.naisteleht.ee	 TEEMAD Kojamees: Alkohol hävitas äärepealt minu abielu 7. November 2008 - 14:11 | naisteleht «Ka klassikaline ettekujutus Itaalia perekonnast kahvatuks meie kõrval, kuid sügav armastus ja jäägitu pühendumine lastele on muutnud meie pere teemanttugevaks koosluseks,» ütleb Tarmo selgeltkuuldava uhkusega hääles: F: Helin Loik «Naine otsustas teist last oodates mu maha jätta,» meenutab Tarmo Kruusimäe alias Kojamees padujoomingute aega, mille algust Mihkel Raud oma vastilmunud raamatus ilmekalt kirjeldab. Seitse aastat tagasi alkoholile selja keeranud muusik imestab siiani, kuidas ta abikaasa Kai kõik need joomapeod välja kannatada suutis. Aga näe, suutis, ja nüüd naudivad nad koos kahe tütrega rahulikku pereelu. Ülimenukas raamatus «Musta pori näkku» kirjeldab Raud peale enda seksiseikluste ja joomingute üksikasjalikult ka hea sõbra Kojamehe (41) tegemisi. Need polnud just ontlikud. Nii mõnigi raamatut lugenud inimene on Tarmot nüüd pikema pilguga vaadanud. Sõbralt tema vägitegude raamatusse raiumiseks Mihkel luba ei küsinud. Kuid Kojamees ei heidagi seda Mihklile ette. «See on tema raamat ja tema sõnum,» ütleb Kojamees ja arvab sama ausalt, et teos olekski oma teravuse kaotanud, kui kõik osalised käsikirja korrigeerida oleksid saanud. Kojamees vaatab tõele näkku ja tunnistab: «Tänu äsjailmunud raamatule pole kellegi jaoks enam saladus, et me kõik alkohoolikud olime. Osad on meist siiani.» Naisevõtt joomist ei peatanud Kojamees meenutab nooruspõlvest, et ega alkohol teda esiti paelunudki. Joomine kujunes harjumuseks tasapisi – purjuspäi tunti end eriliselt kihvtidena ja seda ülevat tunnet taheti ikka veel ja veel kogeda. «Mäletan, kuidas saatsin Mihkli väärtusliku plaadikogu kindlasse kohta hoiule, kui ta järjekordses tsüklis olles seda viinarahaks tahtis teha,» meenutab ta ekstreemsemaid hetki. Sel metsikute joomingute ajal, täpsemalt 1990. aastal, kohtas Tarmo Kaid. Meest paelus Kai juures algusest peale see, et naine eristus teistest tütarlastest ja ka Tarmost endast mingil omal intelligentsel moel. «Aga tema ei ole mulle siiamaani öelnud, miks ta minuga koos on,» mõtiskleb Tarmo. Arusaadav, et mees imestab – on ju nende 1996. aastal sõlmitud abielus olnud rohkem kui üks kivi ja känd. Ning kõigi probleemide põhjuseks oli alkohol. «Kui meie esimene tütar, praegu kümnene Triin Marleen sündis, olin mina ikka endiselt sama-vinge-mees-et-joomine-pole-minu-jaoks-probleem. Fucking rock’n’roll staar,» jutustab Tarmo. «Kui Kai teist last ootas, oli ta juba mõttes käega löönud ja otsustanud, et jätab peale lapse sündi mu maha.» Naise sügavatest kahtlustest nende abielu püsimajäämises sai Tarmo teada alles hiljem. Kuid kaks kuud enne teise tütre Karoliina (7) sündi tegi Kojamees alkoholiga lõpparve. «Eks see otsus meie abielu päästis ka,» usub mees. Mis ajendas teda alkoholile selga keerama, sellest Tarmo täpsemalt rääkida ei taha. Ütleb vaid, et tegu oli erinevate asjaolude kokkulangemisega ja karikas sai lihtsalt täis. «Aga otsustasin kõrtsides edasi käia, et mul ei tekiks mõtet, nagu oleksin millestki ilma jäänud,» jutustab ta. Kui teised napsitasid, siis Kojamees jõi mahlast-toonikust kokteili. Palju kulus ka kohvi. Purjus seltskonnas polnud sugugi raske olla selles mõttes, et oleks ise kangesti pudelipõhja vaadata tahtnud. Palju hullem oli taluda sõprade tänitamist ja mõnitamist. «Minu käest hakati kogu aeg küsima, et kas janu käib ja kui raske on!» meenutab Kojamees. Sellest kogemusest teab ta, et alkohooliku otsus oma elu muuta peab tulema tema enda seest ja peab olema väga läbimõeldud. Vastasel juhul kõnnitakse piiri peal ja libastumine viib hetkega samasse auku tagasi. Tagasi koolis «Sel ajal, kui teised ülikoolis käisid, võitlesin mina barrikaadidel,» ütleb Tarmo ja selgitab, et joomine oli üks viis, kuidas vabaneda hirmust, mida tollane nõukogude võim rahvuslikkuse eest võitlevates noortes tekitas. «Mineviku tõldadega aga ei sõideta,» tsiteerib ta Maksim Gorki raamatut «Põhjas». Nii jõudiski ta paari aasta eest tõdemuseni, et joomise tõttu jäi kooliharidust vajaka ning et on aeg tagasi kooli minna. Ta valis Tallinna Audentese ülikooli ja asus tudeerima rahvusvahelisi suhteid. «Alguses läksin lihtsalt paberi pärast, sest ilma selleta polnud mitmed tööalased eesmärgid saavutatavad,» märgib ta. Aga mida aasta edasi, seda suuremat vaimset rahuldust ta õpingutest leiab. Suuresti, ütleb, Tarmo, on selles «süüdi» ka õppejõud, kes olevat lihtsalt parimad. Tarmo ei pelga tunnistada, et õpingutega alustades polnud tema eneseväljendusoskus kaugeltki mitte tasemel, arvuti tundmisest ta üldse ei räägigi, ning õppimisega tuli roppu vaeva näha. «Aga ma ei häbene kunagi oma vigu tunnistada ja nendest õppida,» lausub ta. Epp Reinmets Lõik Mihkel Raua raamatust «Musta pori näkku» ehk Kojamehe hullud ajad «Änimal, mine tee Mihkliga keppi,» andis Kojamees vastuvaidlemist mittesallival toonil korralduse pealtnäha umbes seitsmeteistkümneaastasele tüdrukule, kes toanurgas teistest eemal kükitas. «Ma ei taha,» inises see mingil senikuulmatul helisagedusel vastu. «Kas sa armastad mind?» käratas Kojamees tüdruku vait. «Jah.» «Siis mine tee Mihkliga keppi ja ära mölise.» «Aga ma armastan ju sind, mitte teda,» üritas Änimal kaeblikult halisedes Kojamehes veel kord inimest äratada.