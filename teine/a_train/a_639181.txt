www.naisteleht.ee	 «Ma ei tea, mis minust oleks pärast Dani surma saanud, kui ei oleks olnud Aleksandrat,» tõdeb andeka näitleja Dan Põldroosi ema Jelizaveta (66). Neli aastat tagasi, kui Dan ootamatult ühel hommikul enam ei ärganud, oli lapselaps ainus siin ilmas, mis andis vanaemale jõudu, et üldse olemas olla. «Kui kaotad sõbra või abikaasa, on see hoopis teistmoodi kui see, kui kaotad oma lapse,» teab Jelizaveta oma kogemusest. «Abiellutakse uuesti ja sõpru leiad elus veel, aga poega ei saa mitte keegi siin ilmas sulle asendada,» lähevad ta silmad märjaks. «Ma tegelikult enam ei nuta ja mulle ei meeldi, kui inimesed vesistavad,» jätkab ta otsekoheselt. Kuid paratamatult toob pojale mõtlemine talle esimesena meelde just kaotusvalu. «Kaks aastat ei suutnud ma temast üldse rääkida. Ma olen selline inimene, kes elab sissepoole, ei jaga oma tundeid teistega. Elan kõik enda sees läbi. Teised ei pea seda nägema.» Mälestusi kadunud pojast kannab Jelizaveta südames iga päev ning killukest nendest meenutab ta ka äsja ilmunud Dan Põldroosist pajatavas raamatus «Aitab naljast! Legende Dan Põldroosist». «Kaks aastat tagasi tundsin, et ma ei ole veel valmis sellest rääkima. See oli kõik veel liiga värske, liiga valus. Aga aasta tagasi, kui mälestusraamatust juttu tuli, siis olin juba rohkem valmis.» Ehkki nii lähedase inimese kaotamise valu ei saagi õieti sõnadesse panna, märgib Jelizaveta. «Aga see ütlus on tõesti tõsi, et aeg leevendab. Valusad tunded muutuvad talutavamaks,» arutleb ta. «Ema, kas sa ikka tead, kui kallis sa mulle oled?» Üks viimastest hetkedest, mis Jelizavetale seoses pojaga meenub, on üks jalutuskäik metsas. «Danile väga meeldis metsas ja seenel käia ning ta alati kutsus mind kaasa. Ta tundis ennast nii halvasti, kui auto oli täis või ta ei saanud mind mingil muul põhjusel kaasa võtta,» meenutab ema, kurb naeratus näol. «Aga tookord ta seisis seal metsas minu poole seljaga ja ütles: «Ema, kas sa ikka tead, kui kallis sa mulle oled?» Muidugi ma teadsin seda, aga tol hetkel ta tahtis vist, et ka mina talle seda ütleksin. Ma olen aga väga kinnise loomuga ja vist ei vastanudki talle midagi. Aga ta kindlasti teadis, kui väga ma teda armastan,» meenutab Jelizaveta sügavalt mällu sööbinud momenti. Dan oli tõesti ainulaadne poeg. Kuni 27. eluaastani elas ta koos emaga, isa lahkus pere juurest juba siis, kui poiss oli vaid paariaastane. «Pärast seda, kui ta Ketlini juurde kolis, muretses ta kogu aeg ikka ka minu pärast. Ükskord näiteks ostis ja tõi mulle rohelise hambaharjatopsi — ütles, et näed, see sobib su rohelisse vannituppa kak rass. Tõi igasuguseid potte ja panne ja kausse, et seda oleks sul vaja ja see sobib sulle siia. Mehed tavaliselt ei oska poes selliste asjade poole isegi mitte eemalt vaadata, rääkimata nende valimisest,» jutustab Jelizaveta. «Aga Dan oskas. Ta oli väga hea poeg ja kogu oma elu hoidis ta mind väga.» Jelizaveta on üks tugeva loomuga slaavi verd naine. Just emalt päriski Dan oma temperamendi ja tumeda vere. Isegi välimuselt olid nad sarnased nagu kaks tilka vett. «Aga kui Dan sündis, siis ta oli täpselt oma isa nägu. Tal olid täitsa valged juuksed, mul on kodus isegi tema lokid alles,» jutustab Jelizaveta. «Mida vanemaks ta sai, seda rohkem ta minu nägu läks. Nüüd, kui vaatan Aleksandrat, siis temaga on samamoodi.» Vanaema silmarõõm, sügisel viieaastaseks saav Aleksandra oli sündides täpselt issi moodi — mustad juuksed ja tumedad silmad. Nüüd aga läheb piiga aina rohkem oma ema, moekunstnik Ketlin Bachmann-Põldroosi nägu. Lapselapsest räägib vanaema suure vaimustusega. «Ta on ju ainukene, kes mul olemas on. Mul ei ole peale tema mitte kedagi.» «Temast oleks saanud väga hea isa.» Jelizaveta on lapsehoidmisel alati hea meelega abiks. «Juba siis, kui nad Aleksandrat ootasid, rääkis Dan, et vot sina hakkad siis lapselast hoidma. Mina aga ütlesin talle, et selle otsuse, kes last hoidma hakkab, teeb ikkagi ema, et see jäägu Ketlini otsustada,» meenutab ta. Kuid elu läks nii, et kui Ketlin pidi tagasi tööle minema, hakkaski pojatütart hoidma just Jelizaveta. Kuni tüdruku kolmeaastaseks saamiseni möödusid nende päevad koos. Nüüd käib piiga juba teist aastat lasteaias, kuid aeg-ajalt kulub vanaema abi siiski ära. «Ta on hästi vahva tüdruk ja juba nii suureks kasvanud. Käisin kaks nädalat ära ja ta oli vahepeal veel pikemaks kasvanud!» imestab vanaema. «Tal on minu juures oma riiul. Varem olid tema asjad kõige madalamal riiulil, aga just hiljuti ta ütles «nüüd võid minu asjad paar riiulit kõrgemale tõsta, ma juba ulatan sinna».» Jelizavetal on tuline kahju, et Dan sai isarõõme nautida vaid viis kuud. «Temast oleks saanud väga hea isa,» on ta kindel. «Juba tema isal oli anne kõikide lastega hästi läbi saada, ta kohutavalt meeldis lastele. Dan oli samasugune.» Ema teab, et poeg unistas alati perekonnast ning Aleksandra sünd oli selle unistuse täitumine. Lapselaps ei päri vanaemalt isa kohta kuigi tihti. «Talle on kodus räägitud, kes ta isa oli ja miks teda siin ei ole. Ta on kõigest aru saanud,» teab Jelizaveta. Vahetevahel nad siiski vaatavad koos filme, kus Dan on kaasa teinud, ning nii oma kodus kui ka vanema juures ümbritsevad Aleksandrat esemed, mis isa meenutavad. «Ma ei ole seda tüüpi inimene, kes riputaks fotosid seinale. Mul polnudki varem Danist pilte, alles pärast tema surma üks tekkis. Aga muid asju on ikka päris palju. Mul on alles isegi tema teatrikavad ja kirjakesed, mis me omavahel kirjutasime. Need on minu jaoks tähtsad ja eks siis näis, kas Aleksandra tahab neid kunagi endale või mitte, see on juba tema otsustada,» räägib Jelizaveta. Teadis surma ette Paljudele sõpradele, tuttavatele ja ka perele rääkis Dan alati, et ta sureb noorelt. «Nad käisid Ketliniga vist Moskvas, kus üks ennustaja seda talle ütles,» meenutab Jelizaveta. «Ma ei oska muidugi täpselt öelda, aga pole võimatu, et äkki ta ise seda kogu aeg korrutades programmeeriski ennast sellele lainele,» laiutab naine käsi. «Seda ei oska ju keegi öelda.» Kuid ema sõnul tundis Dan juba väikesest peale, et aeg käib tema jaoks justkui kiiremini, täiesti teises rütmis kui teistel inimestel. «Kui ta oli umbes 13aastane, ütles ta sellise lause: «Issand, kui kiiresti aeg läheb!» Seda oli nii kummaline noore lapse suust kuulda. Ta elu oli ju alles ees, aga teda valdasid juba sellised tunded ja mõtted.» Vaatamata kõigele olid Danil siiski julged tulevikuplaanid. «Ta oleks kindlasti tahtnud näha oma tütart suureks kasvamas. Ja ta tahtis vabakutselise elust tagasi teatrisse, lavale minna. Tal oligi alati nii palju plaane ...» jääb Jelizaveta mõttesse. «Ehkki see noorelt suremise asi jäi talle hinge, ta kindlasti ei uskunud, et kõik lõpeb nii vara. Kuid see on elu ning sinna ei ole mitte midagi parata,» tõdeb Dani ema kaugusesse vaadates. Kristiina Genno Aitab naljast! Legende Dan Põldroosist Dan Põldroosist pajatavas raamatus meenutavad andekat näitlejat sõbrad-kolleegid Ivo Uukkivi, Tarvo Krall ja Lembit Ulfsak, ema Jelizaveta Põldroos, abikaasa Ketlin Bachmann-Põldroos, ämm, äi, koolikaaslased ning paljud teised. Kirja on pandud seikasid nii Dani lapsepõlvest, kooliajast, abiellumisest kui ka tööst näitlejana. On nii ilusaid mälestusi, naerma ajavaid lugusid kui ka tõeliselt liigutavaid meenutusi. Legendid Dan Põldroosist on kaante vahele kogunud teatriloolane ja -kriitik ning Raadioteatri toimetaja Pille-Riin Purje. Kommentaarid