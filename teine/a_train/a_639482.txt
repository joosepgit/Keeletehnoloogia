www.naisteleht.ee	 Ometi oli Kristjan (27) väikese poisina terve kui purikas. «Ema-isa tundsid uhkust, kui arstid ei leidnud minul ainsana oma lasteaiarühmast isegi mitte rühiviga,» meenutab noor mees. Neli aastat tegeles poiss usinalt peotantsuga. Neid aegu meenutab vana mustvalge foto, millel tumedapäine poisike hoiab uhkelt oma tantsupartneri kätt. Kümneaastaselt hakkas Kristjanit ootamatult kimbutama põlvevalu. Vereproov näitas, et midagi on viltu. «Jalg sai terveks, aga veri oli ikka halb,» meenutab ta. Haruldane diagnoos Poisi vanemate ehmatus oli suur, kui laps pandi kaheks nädalaks haiglasse onkoloogiaosakonda. Peas vasardas tõeliselt hirmutav mõte, et äkki põeb ta verevähki. Õnneks ei leidnud see kahtlus kinnitust. Poisi kõhtu kompinud arst aga avastas, et maks ja põrn on tohutult suurenenud. Põrn tuli opereerida, sest kukkumisel oleks võinud see lausa lõhkeda. Eriti ränk oli poisil taluda nn luukriise ehk paarinädalasi painavaid valuhoogusid. Ta ei suutnud siis kõndida ega saanud öösiti sõba silmale. «Kui olin viis minutit istunud, kulus mul püsti tõusmiseks sama kaua aega,» kirjeldab Kristjan teismeea üleelamisi. Aastas oli neli-viis haigusperioodi, mil ta suutis liikuda vaid ratastoolis. Sõbrad ja vend aitasid siis Kristjanit koju viiendale korrusele tassida. Elava loomuga noormehele oli liikumispiirang tõeline piin. Oli ta ju hingelt spordipoiss, kes ihkas poksitrenni minna. Muu hulgas protestis Kristjan ägedalt ebamugavate ravitaldade vastu, mida tal tuli jalanõudes kanda. Kristjani vereproov jõudis lõpuks välja Ameerikasse, kust saabus kinnitus Eesti tohtrite kahtlusele — poisil on Gau­cher’ tõbi, mille puhul napib organismis keerulise nimega ensüümi beeta-glükotserebrosidaas. Selle geneetilise haiguse tõttu kogunevad ainevahetusproduktid luudesse ning maks ja põrn suurenevad. Tõbi on üsna haruldane, see ohustab vaid üht inimest 40 000 — 200 000 hulgast. Kõik ümbritsevad ei suutnudki heatujulise Kristjani haiguse tõsidust uskuda, sest niipea kui kriis möödus, oli poiss ju jälle lennus. «Kristjan jookseb ees, haigus varjuna järel,» märkis tema isa tookord tabavalt. Õnneks otsustas ravikindlustusnõukogu toetada Kristjani ravi, kuigi oli tarvis eraldada tolle aja kohta väga suur summa — miljon krooni. Selle raha eest sai määrata Kristjanile pooleks aastaks keskmise ravidoosi, mis asendas tema organismis puuduvat ensüümi. «Põlved hakkasid värisema, kui haigekassa positiivsest otsusest kuulsime. Õudne oli vaadata, kuidas laps su oma silme all invaliidistub,» meenutavad Kristjani vanemad Laine ja Albert. Poiss ise lausa hüppas rõõmust õhku! «Niipea kui ravi algas, suured valud kadusid ja ma ei pidanud enam olema ratastoolis,» meenutab ta. Nüüd on saanud Kristjanile päris tavapäraseks toiminguks käia kaks korda kuus haiglas, kus talle tilgutatakse ravimit otse veeni. «Tänagi käisin,» nendib ta justkui räägiks tavalisest poeskäigust. Kristjan haigestus kümneaastaselt, kuid ravi hakkas saama alles kuueteistkümneselt. «Haigus jõudis selle aja jooksul juba palju kahju teha,» tõdeb ta. «Mulle on tehtud ridamisi operatsioone: vahetatud puusaliigesed, lõigatud neli korda põlve ... Jah, ka praegu ma siiski lonkan natuke,» räägib ta. Kristjani tähelepanekut mööda on haigla muutunud tunduvalt sõbralikumaks paigaks kui kümmekond aastat tagasi. Mehe hinnangul teeb enamik õdesid oma tööd südamega. «Kui ärkasin kord varahommikul pärast operatsiooni, märkasin, et üks öövahetuses olnud õde hakkas nutma — pingelangus oli nii suur. Ütlesin talle, et ära nuta, sa oled väga tubli,» meenutab noormees. Valu trotsides poksitreeneriks Valu trotsides on üritanud Kristjan ellu viia oma unistust — ta on õppinud suurepäraste treenerite Urmas Jõgi, Ervin ja Vello Kade, Artur Sinilille ja Peeter Noppeli käe all poksi ning treenib nüüd juba ise Balti Kaitsekolledži kadette. Muide, Kristjan on treeninud ka tüdrukuid ega nõustu mitte üks põrm väitega, et õrnem sugu on poksitrennis saamatum. «Vastupidi — tüdrukud on tihtipeale tublimadki kui poisid, nad on lahtisema peaga ja omandavad õpetatu kiiresti,» kiidab noor treener. Igapäevaelus on Kristjanil läinud poksivõtteid tarvis vaid paar korda. «Ma ei kakle, sest vägivalda on maailmas niigi palju,» kinnitab ta. Tõelise spordimehena ei tarbi ta ka alkoholi ega tee suitsu. Kristjan arvab, et ehk ongi ta suuresti just tänu treeningutele ja spordiarmastusele jalul. «Tahtsin ju iga hinna eest olla haigusest üle ning saada tugevaks nii füüsiliselt kui ka vaimselt.» Tal pole olnud kombeks ennast haletseda ega kaevelda, miks see harvaesinev tõbi just tema välja valis. «Mul on alati pea püsti! Nii on ka vanematel kergem,» tähendab ta. «Kui mul olid öösiti suured valud, ei ajanud ma ema üles, vaid kannatasin ära. Üks haigushoog kestis kaks nädalat, selle aja jooksul sain magada vast kahe-kolme päeva jagu.» Kristjan leiab, et ema ja isa on tema pärast väga palju ohverdanud. «Kui olin onkoloogiahaiglas, tõttas ema alati kohe pärast tööd minu juurde ja lahkus alles siis, kui olin magama jäänud. Kindlasti oli vanematel minu haiguskriise raskem üle elada kui mul endal,» mõistab ta. Kristjan toob siinkohal lagedale ehmatava uudise — nelja aasta eest avastati Gaucher’ tõbi ka temast kolm aastat vanemal vennal Andrel! Aga et Andre hakkas ravi saama kohe, pole tõbi tema tervist samapalju räsinud kui Kristjanil. Haigus on pannud noort meest elule küpsema pilguga vaatama. Kristjan usub positiivse mõtlemise jõusse, sellisele suhtumisele leidis ta toetust ka dalai-laama raamatust «Kunst olla õnnelik». «Kes teab, võib-olla on just haigus mind tugevaks teinud!» nendib ta ja leiab, et inimesed, kellel on hea tervis, ei oska seda pahatihti hinnata. «Selle eest peaks igaüks tänulik olema!» Kui noormees üldse midagi kahetseb, siis seda, et ta ei ole saanud võistelda ja teha endale spordis nime. «Ma unistasin sellest, aga elul olid teised plaanid ...» Niisiis püüabki ta nüüd midagi ära teha hoopis saatusekaaslaste heaks. Sponsorite toel on Kristjan lasknud teha Gaucher’ tõve kohta infot vahendava kodulehe (www.gaucher.ee), haigete ühenduse tegutsemise hõlbustamiseks on tal plaanis luua mittetulundusühing. «Meditsiin ju üha areneb, nii näiteks oli Gaucher’-haigete kokkutulekul Taanis jutuks, et ehk saab juba lähitulevikus minna üle tabletiravile. See oleks minu diagnoosiga inimesele ikka palju mugavam.» Kokkusaamisi saatusekaaslastega ootab Kristjan väga. Järgmisel suvel toimub kokkutulek Prantsusmaal ja see paneb noormehe südame eriti kiiresti põksuma. «Prantsuse keel meeldib mulle lapsest saati, olen seda paar-kolm kuud individuaalkursustel õppinud ka, kuid õpingud jäid katki, kui õpetaja kolis Tallinnasse.» Armumine alles ees Kristjan tunnistab, et ta on üsna koduse loomuga. Pidudel ei viitsi ta eriti käia, parema meelega vaatab televiisorist välismaiseid poksimatše, loeb, kuulab räppi või tegeleb oma segaverelise koera Ringoga. «Vahel meeldib mulle süüa teha, köögis katsetada ja möllata. Kui ema tuleb koju, siis ta ohkab: kohe näha, et Kristjan on köögis asjatanud, kõik on segamini. Oma arust ma koristan küll alati kõik ära,» naerab ta. Kuigi igapäevaselt valmistab nende kodus toitu ema Laine, kes on professionaalne kokk, on Kristjan päris kindel, et suudaks mõne neiu romantilise õhtusöögiga ära võluda küll. «Aga ei-ei, pruuti mul ei ole,» tõrjub ta samas. Noormees tunnistab, et ta pole veel kordagi tõeliselt armunud olnud. «Ega südant saa sundida ... Aga küll ma jõuan! No 30. eluaastaks on mul ikka pere loodud, last tahan ma kindlasti,» lubab ta avameelselt. Praegu on Kristjanile kõige enam südame ligi oma lähedased: ema, isa ja vend. «Oma vanemaid hoian ma väga, teen nende heaks kõik!» Ka ema Laine ütleb, et poeg on väga hoolitsev. «Kristjan on vahel imeks pannud, kuidas küll mõned lapsed oma vanematega läbi ei saa,» muheleb ta ja lisab: «Ma tean, et ta ei näita välja, kui tal raske on. Pigem ikka muretseb sellepärast, et mina ei muretseks.» Et sportliku olekuga Kristjanist õhkub optimismi, on isegi pisut rabav, kui ta oma positiivse jutu lõpetuseks tunnistab: «Jalad valutavad kogu aeg. Aga sellega lihtsalt harjub — haigus on ju osa minu elust. Valuvaigisteid ma ei söö ma põhimõtteliselt!» Kristel Rõss