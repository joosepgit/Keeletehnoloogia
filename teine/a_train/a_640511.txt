www.advent.ee	 Tartu adventkoguduse vanem ajalugu räägib, et kogudusemaja Lille tänaval valmis lühikese ajaga. Ehitustöid alustati aprillis 1929. aastal. Esimene jumalateenistus koos Kristuse surma mälestusteenistusega toimus 29. detsembril samal aastal. Maja ametlik sisseõnnistamine toimus 1930.a augustikuul koos adventkoguduste Eesti liidu peakoosolekuga. Õnnistamistalituse viis läbi tollane Balti uniooni esimees vend Babienko. Ta kasutas teenistusel Saalomoni sõnu Jeruusalemma templi õnnistamisel. Tol hetkel ei teadnud keegi arvata, mis toimub majaga kümne aasta pärast, kuigi Euroopa oli juba ärevil Hitleri võimuletuleku tõttu Saksamaal. Selle järgneva kümne aasta kohta olgu esitatud mõned tähtsamad ja haruldasemad töölõigud Tartu koguduse tegevusest. 1930. aasta 26. oktoobril alustati kõnede seeriat raadioringhäälingu kaudu. Koguduses oli jõukaid inimesi ja nii saadi annetusterahaga osta kallid seadmed. Raadiotöö toetuseks saadi kolmandiku osas abi liidult. Raadios toimusid ka mitmed kontserdid. See tegevusharu muutus koormavaks ja lõpetas oma tegevuse 1933. aasta märtsi lõpul. 1931. aasta lõpul saatis Tartu adventkogudus esimese misjonäri, Amanda Nukka, Eestist Aafrika misjonipõllule Sierra Leonesse. Noorte osakonna (MV) kohta võib märkida, et Tartu koguduse osakond oli asutades – 1919. aastal – üldse esimene adventkoguduse osakond Eestis. Liikmete arv oli 1930ndateks aastateks kasvanud 50ni. Mõnedki osakonnaliikmed olid väljastpoolt koguduse ringkonda. Liidu ulatuses suunas noorte tegevust ühtse programmiga kõigile kogudustele kuukiri “Juhised Noortele”. Tartu noorteosakonnal oli olemas oma 1929.a asutatud käsitsikirjutatud kuukiri “Sihiraiujad”. Sellest on säilinud üks eksemplar. Laste pühapäevakoolis oli neil aastail üle 100 õpilase, kellest suur osa olid mitte-koguduseliikmete lapsed. Tabiita-grupp valmistas ja parandas riideid ja jalanõusid puudustkannatajatele. Oma heategevuskulude katteks valmistati mitmesuguseid väärtuslikke käsitööesemeid ja müüdi neid. Ravigrupp külastas ja ravis vaesemaid haigeid dr Paul Elleri juhtimisel. Töö muutus koormavaks ja 1933.a võeti ametisse palgaline medõde, kelle palgast 2/3 maksis liit. 20 ravigrupi liiget töötasid peaaegu pidevalt. 1933.a lõpetasid ravigrupi liikmed ja mõned teised – kokku 19 inimest – Tartu Punase Risti samariitlaste kursused ja said diplomi. Nad asutasid Punase Risti 2. kolonni ja valisid oma juhtkonna. Neil oli ka oma kassa. Nad töötasid ravigrupiga koos oma liinis. Tervishoiu ja haigeravi teemadel korraldati loenguid, mida ilmestati valguspiltidega. Üheks suuremaks sündmuseks Tartu adventkoguduse hoolekandesüsteemis oli 1933.a 14. märtsil avatud supiköök. Peaaegu kogu inventar, mis selleks vaja oli, küttepuud ja toiduained, saadi koguduseliikmetelt annetusena, mis nõudis suuri ohvreid. Oli ka inimesi, kes olid võimelised suuri ohvreid tooma. Paljud koguduseliikmed olid talupidajad ning tõid meelsasti toiduaineid ja küttepuid. Iga päev keedeti 25 liitrit suppi, mida jagati 21 inimesele, kellest pooled olid koguduseliikmed. Peale selle andsid oma algatusel veel tasuta lõunaid 4 inimest 154 korral. Kogu selle tegevusega töötas kaasa seitse inimest, kes ei kuulunud kogudusse. Nii tervishoiualaselt kui ka majanduslikult inimesi toetades sai paljudele kätte näidatud elutee. Nende lakooniliste märkmete kaudu on püütud näidata tegevust kogudusemaja algusest 1930.a kuni nõukogude valitsuse tulekuni 1940. aastail. Peale tegevuse, mis toimus koguduse osakondades, oli sellele perioodile iseloomulik evangeeliumi kuulutamine neli korda nädalas. Ajuti toimus see ka tihedamini, kui üüriti ruume suuremate piibliseminaride jaoks. Nõukogude ajal jätkus töö Lille tänava majas kuni 1963. aastani, kuid toimus uutes tingimustes ja uues vormis. Majanduslikku heategevust ei saanud enam olla, kuid inimesed töötasid haigeravi ja hingehoiu alal ikka edasi, täites Kristuse käsku. Eks seegi tegevus ole jäädvustatud suuremas mälestusteraamatus. Loodame, et kuni Kristuse tulekuni täidab see maja oma ülesannet ja väärib oma olemasolu.