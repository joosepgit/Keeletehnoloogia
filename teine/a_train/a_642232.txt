www.naisteleht.ee	 Kokapoisid ja kokatüdrukud! Salme Masso kokaraamat oli omal ajal tõeline hitt, mille järgi said ka lapsed uhkelt esimesi katsetusi köögis teha. Aga mida arvavad algajad kokkajad tänapäeva kokaraamatutest? Kerttu Jänese, täname Apollot ja Rahva Raamatut Kadri-Ann ja «Printsessi kokaraamat» Hind: 10.80. 55 lk Kuueaastane Kadri-Ann Väärsi leiab raamatut sirvides, et siit tasuks proovida absoluutselt kõiki retsepte. «Oo, ma tahaksin seda teha! Ja seda! Ja seda ka!» pomiseb ta lehti keerates üha vaimustunumalt. Kadri-Ann on mitu korda ema kõrval köögis käed jahuseks saanud ja oskab juba üsna hästi hinnata, milliste retseptidega ta iseseisvalt võiks hakkama saada. Lugedes retsepte, mille puhul tuleb ahju kasutada, tunnistab ta veidike nukralt, et väga tahaks proovida küll, aga esialgu on need vist liiga keerulised. Küll aga valitakse Kadri-Anni nõudmisel välja mõned retseptid, mis tuleks tema järgmise sünnipäeva menüü tarvis üles tähendada. Tõsi ta on – roosakirju raamatu sissejuhatuseski kirjutatakse, et just ühe väikese tüdruku sünnipäevapeole need retseptid mõeldud ongi. Lugu kokaraamatus räägib mänguasjadest, kes hakkavad printsessile süüa tegema. Printsessiks võib igaüks kujutleda iseennast. See lugu läheb Kadri-Annist paraku mööda, sest ilmselt ei oska ta oodata, et retsepti­raamat ka mingi loo võiks jutustada, ja keskendub ainult retseptidele. Neid on kokku 20 ja kõik päris popid, näiteks õpetatakse laste sushit tegema. Tegu on läbi ja lõhki tüdrukute raamatuga: roosad serviisid, kaunistused ja vahukommid piltidel panevad noore preili suisa ahhetama! Katseretsepti – aprikoosipallid – valib kuueaastane teadlik toituja välja selle pärast, et see on tervislik ja kiirel pärastlõunal kergesti valmistatav. Siis aga: «Igav, lihtsalt pallid!» See käib tavaliste lihapallide kohta, mis on ilmselt paar aastat vanemate laste teema. Üldiselt leiabki siit retsepte igas vanuses laste võimetele. Raamatu abil saab köögipoolega tutvust teha samm-sammult. Mia-Mai aitabki vaid toidu kaunistamisel, kuumast ahjust ja keetmisest hoiab ta veel eemale. Õige kah, sest talle pakub muugi suurt lõbu – mõelge, saab päris ise kokaraamatu järgi toidu valmistamisel kaasa lüüa ja söögile lõbusaid nägusid teha! Viimaks valib Mia-Mai välja laste lemmiku – pitsa (karunäoga!) ja kaunistab selle täpselt raamatupildi järgi ära. Hakkimistööd teeb siiski ema. Raamat oma lihtsuses saab söögite­ge­mishuvi tekitamisega suurepäraselt hakkama. Natuke veenmist ja kavalust läheb vanematel tarvis hoopis pärast pitsa valmimist – samal õhtul ei jõua tõesti kõiki reptsepte läbi teha, ehkki Mia-Mai seda kangesti sooviks. Tee nii! Määri tortilja tomatipastaga, laota peale enda lemmikkomponendid ja riivitud juust. Tee pitsale üks vahva nägu. Pista ahju ja küpseta. Sarah ja «Laste suur kokaraamat» Hind: 25.50. 240 lk Raamatus on küll märge, et sobib lastele alates 8. eluaastast, aga alles suvel kaheksaseks saav tragi Sarah haaras selle kohe huviga enda kätte – talle meeldib väga köögis toimetada. Teoreetiline osa, millega kokaraamat algab (kirjutatakse, millised tarvikud peaksid lapsel köögis olema, toiduainete iseloomustused jms), muudab Sarah pisut kärsituks. «No millal need retseptid juba tulevad?» uurib ta. Kui retseptide osa lõpuks käes, ajab ta neis näpuga järge ja õhkab, et kui sellise raamatu sünnipäevakingiks saaks, siis oleks ta rõõmus küll! Siit leiab põnevaid roogasid rohkesti. Sarah ema Heidy sirvib samuti raamatut, kus kokkavad kaheksa-aastane Helena, 11aastane Robin ja 12aastane Hellery, ja leiab, et siin on jõukohaseid ülesandeid igale vanusele ning korralikke retsepte pereemalegi. See on väga õpetlik kokaraamat, Salme Masso kokaraamatu moodne ja mahukas järeltulija. Üheksa-aastane Martin oskab väga hästi teha biskviittainast kooki ja pannkooke. Seepärast pole ka ime, et ta retseptiraamatust esimese asjana šokolaadi-küpsisekoogi välja valis. Takkapihta nägi see maius pildil imeliselt hõrgutav välja. Lõpuks jäi Martin siiski pitsamaitseliste suupistesaiade juurde – need on ikkagi mehisemad ja saavad kiiresti valmis ka. Meie väikesi katsetajaid vaadates tundubki, et pitsa meeldib lastele üle kõige. Mehed on teadupärast köögis loomingulised. Saiade plaadile ladumise ja tomatipastaga mässamise vahel leiab Martin sahtlist munakandle (teate küll seda keeltega munalõikurit), haarab selle nagu kitarri pihku ja võtab sisse Jimi Hendrixi poosi. Aga siis on aeg taas tõsiselt kokkama hakata. Saiad saavad valmis («Mina soovitan neile vorsti või sinki ka peale panna,» ütleb Martin, väikevend Marko tundub olevat sama meelt) ja kogu pere kiidab taevani. Miks aga on tegu just poiste kokaraamatuga, jääb segaseks. Nii Martin kui tema ema Eda leiavad, et siin on retsepte emadelegi, pisiplikadest rääkimata, samuti isadele suviseid grilliretsepte ja ägedaid hommikusööke.