www.advent.ee	 7.-9. augustini toimus Võru külje all esimene seenioride laager Eesti adventkoguduste ajaloos. Laagri motoks oli "Seenior, ärka!". Laagri avas teisipäeva õhtul initsiatiivrühma üks liikmeid pastor emeeritus Viktor Noginovski, kes rõhutas eakate inimeste olulisust koguduses ning kutsus eakaaslasi üles vaimulikult ärkama. Samuti initsiatiivrühma liige Ilja Stepanov rääkis avajutluses Püha Vaimu mõjust meie elus. Nii nagu Samaaria naine ei saanud pärast Jeesusega kohtumist vaiki jääda ja unustas teel linna koguni oma veekannu maha, peaksime meiegi ärkama ja Püha Vaimu häält kuulda võtma ning jagama saadud sõnumut teistega meie ümber. Teisipäevasel lõkkeõhtul said kokkutulnud end teistele tutvustada oma nime, kogudusliku tegevuse, ristimisemeenutuse ja hiljutise vaimuliku kogemuse kaudu. Seda õhtut iseloomustas vaimulikkus ja intiimsus. Kohalolijad viidi teiste kogemuste kaudu ajas tagasi eakate nooruspõlve: rõhuv enamus lõkke ääres olnutest võttis Jeesuse oma ellu teismeeas ja on tänini Jumalale truuks jäänud. Kolmapäeval said laagrilised osa erinevatest ettekannetest. Eakaid koguduseliikmeid oli tervitama tulnud ka AKELi esimees Tõnu Jugar. Pärastlõuna sisustati maastikumänguga, mis koosnes neljast osast: taimede tundmine, koguduse kord, koguduse ajalugu ja Piibel. Õhtul oli kavas kontsert, mille andsid Võru koguduse noored. Kaks vana õde, Meeta Kolessova Põltsamaalt ja Liidia Nahkur Võrust, kes nooruses koos kogudustes laulmas käisid, kirjutasid ka laagri laulu. Neljapäevaks jäid laagrisse veel need, kel eakate liikumine eriliselt südamel. Laagri korraldamise initsiatiivgruppi kuulusid veel Valdek Lõhmus ja Eduard Vari. Neljapäeval valiti viieliikmeline seenioride nõukogu, kes hakkab edasisi tegevusi koorideneerima. Viiendaks liikmeks sai Märt Pärna. Seenioride laagri kohta saab pikemalt lugeda septembrikuu Meie Ajast. Kuna seenioride liikumine on Eesti kristlikes kogudustes ainulaadne, tuleb laagri teemal ka 19. augusti Kirikuelu saade kell 19.00 Vikerraadios.