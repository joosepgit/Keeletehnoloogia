www.advent.ee	 Ajakirjandus on kloonimise suhtes üsna skeptiline. Lugesin Eesti erinevate päevalehtede võrguväljaandeid, kus inimesed saavad loetud artiklit ka kohe kommenteerida. Rahvas, kes kommenteerib, on enamasti umbusklik ja vihane – kõlavad fraasid nagu: miks tehakse värdjaid“, miks mängitakse Jumalat“. Palju võtavad sõna inimesed, kes usuvad Jumala olemasolu. Üks koguni arvas, et kuna väidetavalt esimene kloonlaps sündis jõulude paiku, võiks ta olla Antikristus. On inimesi, kes kardavad ulmekirjanike pessimistlike kujutelmade muutumist reaalsuseks. Ja tõepoolest – ulmekirjandus on kloonimisest kirjutanud juba aastakümneid, 1970. aastatel vändati kloonimise teemadel ka mitu filmi. Üks hirmsamaid kartusi seisneb selles, et hakatakse looma klooninimesi tagavaraosadeks“ – juhul kui originaalinimesel“ mõni organ üles peaks ütlema. Optimistlikumad inimesed loodavad saada igavese elu kloonimise kaudu. Selle väite abil reklaamivad raeliididki oma teenust – kloonimist. Lisan siia mõned huvitavad tsitaadid ajakirjandusest ja Internetist. Marek Laane, Postimees 28.12.2002: Igatahes on Jumal selle uudisega tähelepanu keskpunkti tõusnud: Jumalasarnasuse taastamine võib ju olla inimkonna kui terviku ja iga inimese kui indiviidi eesmärk, aga kas õige tee selleks on raeliitide pakutu, on küllap küsitav.“ Ühe Delfi kommentaatori arvamus: ...Õigus kloneerimisele olevat inimõigus. Loodan, et on ka vastupidine võimalus: õigus olla mittekloneeritud. Saabub aeg, kus on tõeline õnn olla keskpärane, mis meiesuguste vaimukääbikute hinges vaid rõõmu saab teha! Sest kui juhtud olema tipp-professor või tippsportlane, jalutab sinusuguseid nii 1 mlj varsti planeedil Maa ringi. Selle järele tekivad mitmed probleemid. Kui näiteks neist nii 10 000 juhtuvad olema mõrvarid või vägistajad, siis langeb kuri vari ka "esivanema" pääle. Mis teha? See kõik toimub praegu umbes sarnaselt hobustega. Nüüd siis läheb lahti ka inimestega. Salakaubaks saavad Oxfordi professori habemekarvad. Viimane peab suurima hoolega jälgima, et oma geneetilisi markereid maha ei jäta. Virutavad ära, teevad 100 klooni ja siis jama nendega (avastavad sarnasuse ja tükivad lapsukesteks). Mõnele maksa veel ülalpidamisraha ka. Eestlased õnneks ei oma piisavat pappi, kuid siingi võib meie kodukootud tippudel juuksuritega lausa jama tulla. Varsti aga tekib selle ameti peale tõeline konkurss! Palka ei saa, aga näe, ikka trügivad....Miks küll?? Igale asjale leidub siiski vasturohi: kui ei taha kloonitud saada, tuleb kiilaspäiseks jääda. Kahjuks ikka saab koodi varastada, piisab ühest rakust, kuid neid on meil ju hirmus arv! Veel lihtsam ja ainukene töökindel variant on olla keskmiselt loll ja äärmiselt ebaedukas. Siis ei klooni Sind keegi, unikaalne esindaja liigist Homo Sapiens!... Tavainimeste jaoks tundub hetkel suurim probleem olevat kloonimise eetilisus. Kuid see võib olla tingitud ka sellest, et tavakodanikel puudub detailne arusaam kloonimise olemusest ja nad lihtsalt ei oska sel teemal kaasa rääkida. Et inimesi informeerida, on ajakirjandus kaasanud mitmeid Eesti biolooge ja geneetikuid, kes uudist kommenteerivad. Ühe geneetiku kommentaari võite lugeda ka Meie Aja“ lehekülgedelt. Neist, kes kloonisid. Raeliitide sekt sai alguse 1973. aastal, kui tulnukas olevat külastanud Prantsuse ajakirjanikku Raeli ja andnud talle edasi oma sõnumi. Raeliidid usuvad, et elu toodi Maale tulnukate poolt – klooniti DNA järgi. Nende arusaama järgi on Piiblis esinev Jumala nimi Elohim valesti tõlgitud Jumalaks. Nad usuvad, et tegelikult tähendab see nimi need, kes tulid taevast“. Buddha, Mooses, Jeesus ja Muhamed on prohvetid, kes kõik on edasi kandnud tulnukate sõnumit. Kloonimisega avaldavad inimesed vaid tänu ja austust oma loojaile. Raeliitide endi sõnul on seisuga 1. jaanuar 2003 maailmas umbes 60 000 raeliiti. Väidetavalt pole ükski praeguste ja tulevaste kloonlaste vanematest ise raeliidid. Üks on lesbipaar Põhja-Euroopast, 2 paari tahavad tagasi saada surnud last – enne lapse surma võeti rakud, millest laps klooniti (Aasia, Põhja-Ameerika), ja lisaks üks lastetu paar Aasiast. Ükski paar pole kloonimise eest maksnud, kuid mõned neist on investeerinud Clonaidi. (Boisselier, Associated Press). Samas, ühes aastataguses uudises, kus raeliidid teavitasid maailma kavatsusest kloonida beebi, ütlesid nad selle maksumuse olevat üks miljon dollarit. Tookord mainiti ühte Ameerika Ühendriikidest pärit abielupaari, kes olid oma surnud lapse taasnägemise“ eest nõus maksma miljon dollarit. Mõned huvitavad viidad Internetist: Lähemalt rakkudest ja kloonimisest: http://www.loodus.ee/el/vanaweb/0004/rakud.html Kloonimisvastased kristlased (peaks mainima, et nad on üsna erapoolikud): http://www.usk.ee/kloonimine/