www.naisteleht.ee	 Ent Kataloonia pärliks on ikkagi Barcelona oma Montjuici mäe, ranna, elava peatänava La Rambla ja lõputute restoranide-turgude-kohvikute ja Antonio Gaudi La Sagrada Familiaga. Sellele praegu veel nelja torniga ehitisele pandi nurgakivi ülemöödunud sajandi lõpus ja teda ehitatakse teadjate sõnul veel vähemalt 50 aastat. Gaudi on arhitekt, kes pole teinud ühtki traditsioonilist majakasti. Toit: Paellata ei saa Paella variante on tuhandeid ja igal korralikul hispaania (seega ka katalaani) perenaisel, rääkimata kõrtsmikust, on selle tegemiseks oma nipp. Et Barcelona on merelinn ja Kataloonias on meri igal pool vaid kiviviske kaugusel, on kohalikuks hõrgutiseks kindlasti mereandidega variant. Kataloonias asub maailmakuulus veinikeskus Vilafranca del Penedes, mis ühtlasi on piirkonna mõjukaima ja edumeelseima veinitootja Miguel Torrese kodulinn. Hüljates vanad kohalikud veinivalmistamise traditsioonid ja rakendades novaatorlikke meetodeid, viis Torres oma veinid maailma tipptasemele, mille tõestuseks on arvukad auhinnad paljude aastate jooksul. Raamat: Kataloonia geeniuse mõtteid elust Kataloonias on kohustuslik läbi astuda piirkonna kõige sürrealistlikumast majast, Figuereses asuvast Salvador Dali teater-muuseumist. Heaks sissejuhatuseks on Salvador Dali «Geeniuse päevik». Kunstnik kirjutas selle raamatu aastail 1952–1963, seljataga meeletu noorus Federico Garcia Lorca ja Luis Buñueli seltsis, tülliminek isaga, äge riid sürrealistidega ja kohtumine Paul Eluard’ naise Galaga. Kuidas kohale saab? Muidugi on kõige lihtsam osta nädalane puhkusepakett mõnele Kataloonia päikeselisele rannale. Paremal juhul võib selle saada umbes 6000 krooni eest. Et kuurortlinnad on ausalt öeldes masendavalt igavad, tasub neist igal juhul teha väljasõite, mis aga teevad reisihinna kopsakamaks. Kataloonia avastamiseks oleks kõige targem sinna lennata ning kohapeal auto rentida, et pärast ühte-kahte rannaliival vedeletud päeva mägedesse kihutada või Barcelona ööeluga tutvust teha. Tallinnast viib Barcelonasse Estonian Airi otselend, EasyJetiga läbi Londoni minnes võib paremal juhul edasi-tagasi saada isegi umbes 1500 krooniga. Alates augusti viimastest päevadest võib südamerahus sisse sõita iga kämpingu väravast või keerata väikese mägihotelli parkimisplatsile – vabu kohti mõistliku hinnaga leidub alati. Barcelonas tasub öömaja igaks juhuks varem välja vaadata, appi tuleb www.ratestogo.com või ükskõik milline Eesti reisibüroo.