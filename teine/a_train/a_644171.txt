www.advent.ee	 Eelmise aasta Tartu orienteerumiskoolituse kogemus andis selleks korraks julguse korraldada koolitus juba kahepäevasena ja viia lapsed metsa ka mitte päris keskpäeval vaid siis, kui juba hämardub. Hingamispäeval õhtupoolikul räägiti sellest, kuidas meie teod ja sõnad mõjutavad lisaks teistele inimestele ka meid endid, samuti üritati võistkondlikult kokku panna piiblitähestikud. Kuna Haapsalu on merelinn, siis sõideti peale ühist õhtusööki mere äärde hingamispäeva lõpetama ja seejärel juba taskulampide valgel metsa avastama. Nii mõnegi lapse jaoks oli see esimene kord pimedas metsa minna ja seetõttu oli nii ootusärevust, põnevust kui võib-olla isegi väheke hirmu. Isegi hämar mets on natuke teistsugune, kui keskpäeval, täiesti pimedast rääkimata. Nägime, et isegi lambivalgel ei ole alati igat kivi-kändu-teerada-metsasihti kuigi hästi märgata. Ja lõpuks sai see pikk ja väsitav päev otsa. Tagasi linna ja puhkama. Selleks, et järgmisel hommikul varakult koos alustada. Pühapäev algas väikese palve ja hommikusöögiga, seejärel sõitsime taas metsa, ning läksime kolmes grupis avastama erinevaid objekte juba päevavalges. Enne seda tuli muidugi kaart õigetpidi kätte võtta ja kompassi kasutama õppida - oli meie seas neidki, kes kõike muud oskasid, kuid ei teadnud varem, kuidaspidi just kaart ees olema peaks. Ja kui pool metsa oli läbi käidud ja avastatud radu, mida kaardil ei olnud, ning väike orienteerumisrada üles pandud oli, läksid lapsed metsa. Pisemad kahekeski koos, suuremad stardist üksi, kuid finiisse jõuti enamjaolt ikka kambakesi. Ilm oli kevadiselt soe ja päikeseline, mets ilus ja kõik metsaläinud jõudsid varem või hiljem ka tagasi. Ja peale ühispildi tegemist suundusid mõned koju ja teised ujuma. Nii väiksemad kui suuremad leidsid, et oli tore laager ja paljudest suudest kostus ka lause: "Kohtume suvel laagris". Seekordses laagris oli osalejaid Võrust, Valgast, Tartust, Tallinnast ja muidugi Haapsalust.