www.naisteleht.ee	 TEEMAD Milliste hõrgutistega tähistavad jõulupühi teised rahvad? 23. Detsember 2010 - 13:00 | naisteleht Lõuna-Korea jõulud segunevad kohalike tavadega Heidi Parki hurmaakoogid 220 g nisujahu 20 g grahamjahu 1/2 sl küpsetuspulbrit 3/4 tl soola 150 g võid 200 g suhkrut 2 suurt muna 1 tl konjakit või vanilliekstrakti 175 g keefiri 1 hurmaa kaunistuseks 230 g toorjustu, 120 g võid, 4 sl tuhksuhkrut Kuumuta ahi 170 kraadini. Sõelu kaussi jahud ja puista peale sool. Sega. Mikserda toasoe või suhkruga heledaks vahuks – selleks kulub umbes 7 minutit. Lisa munad ja konjak või vanilliekstrakt ning mikserda läbi. Sega hulka pool jahusegust. Vala juurde keefir, sega ja lisa ülejäänud koostisained. Sega tainas ühtlaseks, kuid ära satu liiga hoogu, sest n-ö ülesegatud tainas muutub nätskeks ega kerki hästi. Tükelda hurmaa väikesteks tükkideks (jäta mõned kaunistuseks) ning sega ettevaatlikult taina sisse. Pane paberist muffinivormid küpsetusvormi ja täida kolmveerandini tainaga. Küpseta ahjus keskmisel siinil 25–35 minutit. Ahjust võetud kookidel lase paar tundi toatemperatuuril jahtuda. Kaunistuseks mikserda pehme või ja toorjuust tuhksuhkruga hästi läbi. Pritsi tordipritsiga või tõsta lusikaga igale koogikesele toorjuustusegu ning säti peale hurmaalõik. Inglased rõhuvad jõululõunale Suurbritannias on jõulud tähtis püha nagu Eestiski. Kodud kaunistatakse, kuused tuuakse tuppa ja pere püütakse kokku saada. Aga jõuluvana käitub seal teistmoodi – ta toob kingid öösel salamahti kõigi sokkidesse, mis jõuluõhtul kamina või voodi külge riputatud. Järgmisel hommikul kingid avatakse ning seejärel ootab peret rikkalik lõunalaud traditsiooniliste toitudega, mille hulka kuuluvad näiteks hanepraad köögiviljadega ja jõulukook (mis peab, muide, mitu kuud laagerduma, et eriti hea saaks) või jõulupuding. Viimase sisse peidavad traditsioonide austajad kolme- või kuuepennise mündi. Kes selle oma tükikese seest avastab, sellele pidavat õnn kindlasti naeratama! Restorani Oma Maja iiri-india päritolu ning Inglismaal kasvanud peakokk Michael Bhoola on Eestis elanud juba kümme aastat. Jõulud tähendavad temalegi pere ning sõprade kokku saamise püha. Kusjuures, Michael on veendunud, et jõululaual ei pea alati laiutama hanepraad inglaste või verivorst eestlaste kombel. Ta pakub välja hoopis põnevama roa! Lamba kintsutükk rosmariini ja jõhvikakastmega à la Michael Bhoola 4 x 350 g Islandi lamba kintsutükke 150 g jahu 12 cl õli 250 g porgandit 150 g sellerit 60 g küüslauku 250 g sibulat 20 g rosmariini 100 g jõhvikaid 2 loorberilehte 10 g musta pipra kaunasid soola valget pipart kastmeks ½ pudelit punast veini ja 20 g tomatipüreed Sega jahu sisse soola ja valget pipart ning veereta selles lihatükke. Aja õli pannil kuumaks ja küpseta liha kuldpruuniks. Tõsta liha pannilt ja pane selle asemele leeme sisse tükeldatud porgandid, seller, sibul ja küüslauk, loorberilehed, piprakaunad ja rosmariin. Tõsta liha köögiviljade peale tagasi. Sega tomatipüree ja vein kokku ning vala üle liha. Kata pann tihedalt fooliumiga ja pane 1,5–2 tunniks 180kraadisesse ahju küpsema. Siis tõsta lammas ja köögiviljad pannilt. Kurna leem läbi sõela potti ja lisa jõhvikad. Kuumuta. Lisa kastmele 12 cl vett, vähenda kuumust ja keeda, kuni jõhvikad on pehmed. Kui vaja, kuumuta lambaliha enne serveerimist kaanega kaetud potis veidikeses punases veinis umbes 15 minutit. Serveeri kartulipudru ja röstitud köögiviljade ning kastmega. Jõulud on ka Itaalias perepüha! Pärnu restorani Si-Si peakokk, 11 aastat Eestis elanud Roberto Marini ütleb veidi nõutult, et ei oskagi meile konkreetseid Itaalia jõuluretsepte anda – erinevalt väikesest Eestist muutuvad seal traditsioonilised road paiguti kõvasti. «Iga 70 kilomeetri tagant võivad olla juba uued lemmiktoidud. Itaalia on ju pikk riik!» selgitab ta. Üldiselt on siiski nii, et suvel süüakse põhiliselt kalatoite ning talvel sealiha, sinki ja muud sellist. «Lõhe on erand – seda tehakse just nimelt talvel, kuna ta on ikkagi nii suure toiteväärtusega.» Jõulusid tähistatakse Itaalias nagu Eestiski enamasti pereringis. 24. detsembri õhtul, kirjeldab Roberto, on suur söömaaeg väiksemas pereringis, järgmisel päeval tulevad kõik sugulased kokku lõunasöögile ja õhtul ollakse taas perega. Nende pere jõuluroad on segu Itaalia ja Eesti toitudest. Üks erinevus Eesti jõuludega võrreldes on küll: kui meil tuleb jõuluvana kingitustega jõululaupäeva õhtul, siis Itaalias käib ta ööl vastu 25. detsembrit ja jätab kingitused kuuse alla. Robertole meeldib see komme isegi veidi enam, sest siis on lastel, mida oodata. Roberto tortelloni con crema di salmone e noci 50 g võid 70 g lõhet 50 g mascarpone’t 1 apelsin 4 Kreeka pähklit 150 g tortelloni’t (näiteks juustutäidisega) või lühikest pastat (näiteks penne) 100 ml vahukoort 1 sl oliiviõli soola pipart Keeda pasta potis poolvalmis, itaaliapäraselt àl dente’ks. Samal ajal vala pannile vahukoor, lisa mascarpone, või ning maitse järgi soola ja pipart. Keeda vaiksel tulel, kuni kaste muutub kreemiseks. Teises kausis purusta lõhe nii väikesteks tükkideks kui võimalik, lisa oliiviõli ja pressi juurde poole apelsini mahl. Pane lõhesegu kastmesse ja lisa ka kaks purustatud Kreeka pähklit. Riivi sisse veerand teelusikatäit apelsinikoort (seda on vaja vaid aroomiks, on hea, kui maitses pole seda peaagu tundagi, ning kindlasti vaid oranži väliskihti, mitte selle alla jäävat valget osa). Sega pasta kastmesse ja lase hästi madalal tulel veidi podiseda, et pasta kastet sisse imeks. Tõsta roog pannilt taldrikule ja garneeri Kreeka pähklite ning lõheviiludega. Juurde sobib ka maitseroheline.