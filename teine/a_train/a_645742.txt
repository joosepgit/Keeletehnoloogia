www.bioneer.ee	 Euroopa kaubamärki OiliO’t esindav ning peamisi toiduõli liike pakkuv Eesti ettevõte EBM Grupp AS võttis kasutusele uue, keskkonnasõbraliku pakendi, mis vähendab lõpptoote hinda. Novembris alustas EBM Grupp uut tüüpi pakendi kasutusele võtmist, mille tootmises võrreldes vana pakendiga kasutatakse vähem plastikut. Uuenduste tulemusena kasutatakse näiteks 1-liitrise pudeli toomiseks 15-20% vähem plastikut ning 5- ja 10-liitrise pakendi tootmiseks – ligi 50% vähem plastikut. “Kaasaegne pakenditööstus kasutab ulatuslikult plastpakendit ning suurem osa meie toodangust jõuab klientideni just plasttaaras,” selgitas EBM Grupi juhatuse liige Viktor Sbrodov. “Meie jaoks on tähtsad nii pakendi keskkonnasõbralikkus, kui ka selle lõpphind. Soovime, et tarbija maksaks toote mitte taara eest.” EBM Grupp villib aastas üle 30 tuhande tonni taimeõlisid. Ühe kuu jooksul toodab Paljassaares asuv OiliO tehas 1,5 miljonit erinevate taimeõlidega 1-liitrist pudelit, mis suunatakse jaekaubandusse. Ülejäänud toodang tarnitakse tellijate soovidest lähtuvalt suuremas pakendis, alustades 5-liitriste kanistrite ning lõpetades tsisternvagunitega. Nüüd, kui 1-liitrise pakendi tootmises kasutatakse 20% vähem plastikut, saab OiliO tehas tüki ekvivalendis kuus kokku hoida kuni 300 tuhat plastpudelit ehk aastas tuleb utiliseerida 3,6 miljonit plastpudelit vähem. Sbrodovi sõnul võimaldab uus pakend vähendada utiliseerimisega seotud kulusid, mis avaldab positiivset mõju ka tarbija rahakotile. “Arvestades meie tootmismahtu, vähendab uut tüüpi pakendi rakendamine oluliselt koormust keskkonnale. See on tähtis, sest õlipakendit ei saa taaskasutusele suunata ja see tuleb utiliseerida, mis lõppkokkuvõttes on koormav nii keskkonnale kui ka tarbija rahakotile,” lisas Sbrodov.