www.naisteleht.ee	 Paku võimalusel kodu: Paljud tudengid pakuvad loomakestele ajutist kodu, kui neil on näiteks koolivaheaeg või eksamisessioon, mil püsitakse rohkem kodus. Nõnda hoidis ka Kirsti enda juures kahte kassipoega nii kaua kui võimalik.: F: Kalev Lilleorg «Kui sa varjupaigast võetud loomakese koju viid, on ta sulle nii tänulik, seda on ta silmadest näha,» teab noor näitlejatar Kirsti Villard , kes on olnud «kasuemaks» kahele varjupaiga kassile. Hoiupaigast saab looma koju võtta ka ajutiselt – Kirsti soovitab seda võimalust neile, kes ei tea, kas nad on ikka kohustuse kandmiseks valmis. Kui «Ühikarottide» seriaalist Iirisena tuntuks saanud Kirsti Villard (22) Viljandi Kultuuriakadeemias õppides paiksem oli, otsustas ta oma vaba aega kassipoegadega jagada — ta pakkus kolmele loomade hoiupaika sattunud elanikule enda juures ajutist kodu. Nüüd Kirsti teab, et pole suuremat tänutunnet maailmas kui varjupaigast võetud loomakese kallistus. Hea võimalus endas selgusele jõuda «Ma pole püsiva elustiiliga, mistõttu ainuke võimalus endale mõneks ajaks lemmikloom võtta on just loomadele hoiukoduks olemine,» viitab Kirsti «kasupere» programmile, mis pakub kõigile hea südamega inimestele võimalust anda loomakesele kodu perioodiks, mille jooksul tema hoolealusele püsivat peret otsitakse. Just sellise mõttega võttiski Kirsti aasta eest oma hoole alla kaks kassipoega. «Tegelikult oli neid algul kolm, aga ühele leidsin kiiresti kodu,» täpsustab ta. «Kaks võtsin enda juurde, et neil oleks hea koos mängida.» Sellest programmist sai Kirsti teada Viljandi Loomade Varjupaiga kodulehelt. «Analüüsisin oma ajagraafikut ja leidsin, et koera ma võtta ei saaks, kuid kassikese küll,» meenutab ta oma mõttekäike, enne kui sammud Viljandi loomade varjupaika seadis. Kirsti, kellel vanematekodus on kaks koera, otsustas kasside kasuks, sest ta poleks jõudnud õpingute kõrvalt koeraga piisavalt jalutamas käia. «Koer tahab rohkem tähelepanu ja liikumist — seda poleks ma talle ajaliselt suutnud pakkuda. Kassid on ka isepäised, koer aga vajab teatud dressuuri,» märgib ta veel. Kirsti peab loomaga tegelemist väga oluliseks. «Mõnes mõttes võib juba sedagi väärkohtlemiseks lugeda, kui loomake lihtsalt võetakse ja keegi temaga ei tegele. Minu jaoks on see totaalselt vastunäidustatud! Loom on siiski pereliige, mitte kodukaunistus,» leiab ta. Enda juures ajutise kodu pakkumist mõnele koerale või kassile soovitab Kirsti eelkõige neile inimestele, kel pole varem lemmikut olnud või kes ei kujuta päris hästi ette, kas ja kuidas loom nende ellu sobib — see kogemus aitab endas selgusele jõuda. Ja mis muidugi peamine — hüljatud loom saab mõneks ajaks kitsast puurist «koju». Tagasiviimise päev on kurb «Kassitoitu ja -liiva ostsin ise, ehkki varjupaigast antakse tegelikult needki kaasa. Aga ma ei tihanud sealt midagi võtta, sest neil on niigi raske, hoolealuseid palju ja omal moel tahtsin neid toetada,» räägib Kirsti. Pealegi saab ju looma eest hoolitsemise «vaev» emotsionaalselt mitmekordselt tasutud, kinnitab Kirsti. «Seda pole võimalik sõnadesse panna, piisab pilgust! Üks kassidest, näiteks, armastas alati mu näo juurde tulla ja põsed vastakuti panna. Talle kangesti meeldis mööda hommikumantlit mu õlale ronida,» kirjeldab ta. Üldse tunnetasid kassid hästi, mis tujus Kirsti koju tuli. «Kui olin kurb, mul oli raske või paha, olid kassid naksti mind lohutamas. Pugesid sülle või panid oma peakese mu kaela vastu.» Kõike seda arvesse võttes — mis tunne Kirstil loomakesi hoiupaika tagasi viies küll oli? «Kogu selle aja, kui kiisud minuga olid, üritasin neile kodu leida. Enda juurde ma neid jätta ei saanud, sest ajad muutusid kiiremaks ja trajektoorid kulgesid ühest Eestimaa otsast teise,» märgib Kirsti. Kuid uut kodu tal kassikestele leida ei õnnestunud ning sellest päevast, mil ta nad tagasi hoiupaika viis, mäletab vaid suurt südamevalu. Edasi sai ta nende käekäigu kohta teavet internetist. «Nüüd on minu kiisud endale uue kodu leidnud ja mu südamel üks suur mure vähem.» Kellelegi loomakese pealesurumist — et võta, võta ometi! — ei pea Kirsti õigeks. Samuti üllatuskingituseks viimist. «Nii võib loom saada endale peremehe, kes võtab ta vaid seepärast, et ei oska öelda ei. Loom aga vajab armastust.» Mõistetamatuks peab ta sedagi, kui oma lemmikut, keda mingil põhjusel enam pidada ei saa, üritatakse edasi müüa. «No milleks? Kui sa oma looma armastad, siis on ju olulisim leida talle vääriline ja parim kodu, mitte aga keegi, kes suurema pakkumise teeb.» Kui noorel näitlejannal avaneb tulevikus võimalus lemmikloom päriseks võtta, siis suundub ta kohe kodutute loomade varjupaika. «Minu jaoks pole oluline, kui mitmeid tuhandeid kroone loom väärt on. Mind teeb õnnelikuks, kui saan kellelegi neist uut ja ilusamat elu pakkuda,» rõhutab Kirsti. Ilona Talumets Mis on hoiukodu? Hoiukodu on varjupaigaloomale omamoodi kasuperekodu. See tähendab, et loom võetakse oma koju ajutiselt ning soovi korral võib ta igal ajal tagasi varjupaika viia. Kõik, kes soovivad mõnele hüljatud loomale kasupereks hakata, võtku ühendust kodutute loomade varjupaigaga. Sealsete töötajate abiga valitakse loom välja ja antakse kaasa kõik tarvilik kassiliivast alates ja söögi-jooginõude ning toiduga lõpetades. «Eriti palju head teeb kasupere neile loomadele, kes vajaksid rohkem tähelepanu, kui varjupaik neile pakkuda suudab. Näiteks pisikesed kassipojad ja kutsikad. Ka haigustest ja vigastustest paranevad loomad kodustes tingimustes kiiremini kui varjupaigapuuris,» ütleb Varjupaikade MTÜ üldjuht Triinu Priks. Tema sõnul vajavad väga paljud loomad päriskodu ootuses ajutist kodu – nii et kel vähegi võimalik, kinkigu ikka ilusaid hetki mõnele varjupaiga loomakesele! Triinu Priks on Kirsti Villardiga ühel meelel, et kasupereks hakkamine tuleb kasuks neile, kes pole kindlad, kas nende elurütmi looma pidamine sobib. «Mõnel võib näiteks allergia välja lüüa, teine ei harju vastutusega. Hea on kõike teada, enne kui loom päriseks koju võtta,» märgib ta. Kuidas Kirsti papagoi sai «Minu onutütrel oli kaks papagoid, keda suvel hoidsime õues. Kord jalutas vanaisa põllul ja vaatas: «Ku**t, plikad on linnud lahti lasknud!» Tuli aga välja, et see oli hoopis üks kolmas papagoi – keegi ei teadnud, kust pärit ja kelle oma. Ema ütles küll, et seda lindu me majja ei too, nad kisavad ja karjuvad, kuid põllule teda ju ka jätta ei saanud – nõnda täitus minu suur unistus ja ma sain endale papagoi.» Kommentaarid Minu meelest on, vastupidi, palju räägitud, et kui varjupagast loom võtta, siis tema sinna tagasiviimine on karuteene - loom võib järgmises peres rohkem probleeme tekitada ja usalduse võitmine võib rohkem aega võtta. Kuidas siis selline väntsutamine loomale hästi võib mõjuda? Ja ega kodu pakkuja seisukohastki hästi ette ei kujuta, kuidas on võimalik see loomake pärast tagasi viia.