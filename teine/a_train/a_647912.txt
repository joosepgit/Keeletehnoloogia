www.naisteleht.ee	 Ilusa nimega Noorte Kodupaika satuvad lapsed, kel mingil põhjusel ei ole võimalik kodus koos oma vanematega elada, aga nad ei taha mitte mingil juhul minna lastekodusse või kes sinna näiteks vanuse poolest enam ei mahu. «Meil on siin lapsi, kelle mõlemad vanemad on joodikud, ja on ka lapsi, kelle vanemad on surnud,» räägib Tiina nukral häälel. «Kõige noorem on 14aastane ja kõige vanem 24.» Tiina juhatab meid avarasse kööki, kus parajasti küpseb ahjus kala (selle lõhn on juba maitsev). «Igaühel on oma tuba,» osutab Tiina köögist ustele, mis eemalt paistavad — see on luksus, millest paljud siin elanud ja elavatest lastest oma päriskodus ei osanud undki näha. «Igas toas on kaks voodit ja igaühel on oma võti.» Usaldus on täielik. Ja iseseisvuskool samuti, sest süüa teevad noored endale enamasti ise ja päevase taskurahaga, milleks on 35 krooni, peab end ära majandama. Kas vähese rahaga saab hakkama? «Köögis on olemas põhilised asjad, nagu kartulid, õli, kuivained, mida kõik võivad kasutada. Aga muu ostmiseks on päevaraha tõesti vaid 35 krooni,» kinnitab Tiina. Samas aitab just minimaalne päevaraha joomise vastu. «Pahatihti satuvad rasketest peredest lapsed meie juurde liiga hilja — neil on alkoholi tarvitamine juba väga noorest peale selge,» kurvastab Tiina. Just viinavea tõttu tuli ka ühel tütarlapsel siit majast lahkuda — see on Tiina 13 aasta pikkuses praktikas üks ja ainus kord, kui ta ei osanud noort inimest aidata. «Jõud ja mõistus ei käinud üle – ta hommikust õhtuni ainult jõi.» Üldiselt saavad noored oma pisku päevarahaga kenasti hakkama. «Nälga ei ole keegi jäänud,» muigab Tiina, kes neid ka sellest hoiduma õpetab. «Aitan neil nende rahaasju arvestada. Mis parata, tuleb ju hakkama saada.» Musternäiteks, kuidas vähesega toime tulla, on noortele Tiina ise: ta on pühendanud kogu oma aja ja jõu noorte aitamisele, kuid palka ta selle eest ei saa. «Meid toetavad rootslased, kes saadavad lastele riideid ning aitavad noortekodu arveid maksta,» annab ta aimu, millest tema ettevõtmine elab. Näiteks möödunud talve kümne tuhande kroonist keskküttearvet poleks ta teiste abita kuidagi maksta jõudnud. «Ilma rootslasteta me ei eksisteeriks!» Tiina on kõigile toetajatele südamest tänulik, sest ta ei kahtle noortekodu vajalikkuses hetkekski. «Kuidas need lastekodunoored siis tulevaseks eluks valmistuksid? Kes neid aitaks?» laiutab Tiina käsi. Ta on rohkem kui korra näinud, kui oluline on neile noortele see vaheetapp lastekodu ja oma elu vahel. «Noortekodus õpivad nad rahaga ümber käima, süüa tegema, koristama ja vastutama. Ideaalis peaks laps kõik need teadmised saama kodust, kuid paraku ei ole igal lapsel kodu ega mõnel vanemaidki.» Just seetõttu ei saagi Tiina pahandada laste peale, kes on tema tagant isegi varastanud. Neile pole ju kodus õpetatud, mis on õige ja vale. «On ette tulnud nii mobiili kui ka raha vargust. Kolm korda on seda juhtunud,» meenutab Tiina. «Aga raha on mul kõik pangas, nii et minu toast ei ole eriti midagi võtta.» Need intsidendid pole laste abistamise indu Tiinas kahandanud, otse vastupidi. Kui mõnel tema kasvandikul on näiteks tööd vaja, surfab Tiina kas või hommikuni internetis, et leida sobivaid pakkumisi. Või aitab leida üürikorteri. «Kui nad isegi leiavad sobiva hinnaga korteri, siis sissemaksuraha, mis üürimisel nõutakse, on neil väga raske leida. Linn võiks neid lapsi niipalju aidata, et nad saaksid selle esimese sissemaksu ära teha,» näeb Tiina kitsaskohta. Kolis ise samuti noortekodusse Nende aastate jooksul, mil Tiina on lastega töötanud, on ette tulnud ka olukordi, kus ta, vaatamata suurele kogemustepagasile, pole tõesti enam osanud midagi teha ega öelda. «No kui ma ikka näen, et minu jutust ei ole mitte mingit tolku, siis palun oma tuttavaid politseist, et nemad tuleksid ja räägiksid lastega. Vahel jõuab kõrvalise isiku jutt palju kiiremini kohale,» teab ta hästi. Elu on Tiinale õpetanud, et noori tuleb küll usaldada, aga kindlasti ka kontrollida. «Noorte Kodupaiga algusaastatel, üheksakümnendate keskel, töötasin päeval noortekodus ja igal õhtul läksin koju,» meenutab ta. Hommikul tööle naastes avanes talle vahel väga jube vaatepilt: nii kui järelevaataja oli lahkunud, pandi pidu püsti ning kõik nurgad lagastati. «Siis mõistsin, et ei saa neid ikka omapäi jätta.» Niisiis, kui Noorte Kodupaik mõne aasta pärast Peterburi maanteele oma majja kolis, kus see praegugi asub, kolis sinna noortega koos elama ka Tiina. «Mul on oma tuba. Olen sellest teinud oma kodu ja olengi kogu aeg, 24 tundi päevas ja seitse päeva nädalas nüüd meie maja laste jaoks olemas,» räägib ta justkui täiesti tavalisest töögraafikust. Kingitused on tähtsamad kui tiitlid Ega noortekodus elades noored ei mõistagi, mida Tiina nende heaks teeb — see arusaamine tuleb tagantjärele, hiljem. «Mõned noored, kes on siin elanud, käivad mul nüüd külas ja räägivad, kuidas neil läheb. Ja toovad mulle oma lapsi näha,» jutustab Tiina tema südant soojendavatest hetkedest. «Just käis üks siin üles kasvanud tüdruk oma poegadega mul külas. Küll nad jooksid ringi, neid oli ikka päris palju,» naerab Tiina. Päris vanaema ei ole temast aga veel saanud. «Oi, ma väga tahaksin juba lapselapsi,» läheb Tiina õhinasse, vaatamata sellele, et tegeleb lastega iga päev. «Tütar on mul väga tubli, ta on mulle noortekodu asjade ajamisel väga suureks abiks olnud.» Möödunud aasta lõpus kirjutas Tiina tütar TV3le südamliku kirja oma emast ning soovis teda esitada Eestimaa Uhkuse kandidaadiks. Tiitlit Tiina küll ei saanud, kuigi pole kahtlustki, et ta on selle ära teeninud. Muide, see, et tütar ta möödunud aastal Eestimaa Uhkuse tiitli kandidaadiks esitas, tuleb Tiinale suure üllatusena. «Mulle ta sellest rääkinud pole,» imestab Tiina, kelle toa üks sein on juba tänu- ning aukirjadega kaetud. Vastasseina aga ehib suur pildiraam, mille sisse on mahutatud palju pilte Tiina kasvandikest. «See on kingitus ühelt meie noorelt. Sellised asjad on minu jaoks palju suurema tähtsusega ning palju suurem tunnustus kui mõni uhke tiitel,» kinnitab ta südamest. Kristiina Genno