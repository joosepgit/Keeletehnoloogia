arvamus.postimees.ee	 Igor Taro: hetk enne eesriiet Presidendivalimised Ukrainas märgivad viieaastase perioodi lõppu, kus apelsinivärv kandis endas poliitilist sõnumit, kirjutab välispoliitika vaatleja Igor Taro. REKLAAM Praegu võib Viktor Juštšenko tunda end Ukraina viimase valitud presidendina. Ka siis, kui järgmist presidenti ei selgita homse esimese vooru tulemus – mis tõenäoliselt tuleb just selline – jääb viie aasta tagune Maidani kangelane oma rivaalidest kaugele maha. Kas Juštšenko langemine selles ebavõrdses võitluses tähendab automaatselt ka viie aasta eest päevakorral olnud väärtuste hukkumist? Ettekujutus «revolutsioonist, mida polnud» on Ukrainas nüüdseks täiesti levinud, nagu kirjutas paari nädala eest Postimehes Rahvusvahelise Kaitseuuringute keskuse teadur Merle Maigre (PM, 22.12.09). Soodsa pinnase selleks on andnud ukrainlaste endi totaalne rahulolematus poliitikutega ning poliitikaga üldse. Pärast viie aasta tagust eufooriat on Ukraina poliitiline olukord iga järgmise korralise või erakorralise valimissündmusega muutunud selginemise asemel hoopis udusemaks. Tulemuseks on kuvand parlamendi liikmetest, kes ei soovi oma peamiste ülesannetega tegeleda ja presidendist, kes ei suuda seda paraku piiratud võimu tõttu teha. Kaks peamist presidendikandidaati – peaminister Julia Tõmošenko ja Regioonide partei liider Viktor Janukovitš – on rääkinud valimislubaduste raames vajadusest anda riigipeale suurimad volitused. See paistab kahtlemata sammuna tagasi punkti, millest algas Kutšma-järgsest Ukrainast parlamentaarse vabariigi vormimine. Vahepealsel ajal said mõlemad käesoleva presidendiralli favoriidid peaministrina valitsust roolida ning kumbki ei soovinud varem presidendile võimu juurde. Muutunud olud töö- ja isiklikus elus nõuavad nüüd uut põhiseadust. Mis peamine – juba lipsavad nende huulilt ka loosungid kõvema käe vajadusest riigijuhtimises: mina tean, mida teen ja selleks on mul tarvis täielikku võimu. Üks neist kannab hüüdnime – Seelikuga Putin – ja teine külastab Ühtse Venemaa kongresse. Suureks erinevuseks viie aasta taguste valimiste puhul ongi peamiste presidendikandidaatide valimisplatvormi sarnasus. Pole enam tõsiseltvõetavat kandidaati, kes pakuks eurointegratsiooni vastukaaluks Venemaa-sõprusele. Ja kuigi Eestis paljukõneldud Stratfori Ukraina-alane prognoos ilmselgelt liialdab väitega, nagu oleks mõlemad Ukraina peamised presidendikandidaadid Kremlil samahästi kui taskus, ei torma kumbki neist seekord seda väidet kummutama. Mõnikord ütleb vaikimine rohkem kui sõnad. Näiteks on president – ja ühtlasi tõenäoline valimiste kaotaja – Viktor Juštšenko korduvalt süüdistanud Tõmošenkot, et tollel on NATO või Gruusia teemadel otsekui suu vett täis. Tänutäheks on Tõmošenko saanud nautida Venemaa peaministri Vladimir Putini seltskonda ning teeninud isegi suulise lubaduse mitte trahvida Ukrainat tarbimata jäänud gaasi paberile vormistamise eest. Kuna Viktor Janukovitš on NATO-skeptilisusega varemgi silma paistnud, tuli tal pakkuda midagi enamat. Ja nii ilmuski staažika kandidaadi varasalvest taas päevavalgele lubadus muuta vene keel Ukrainas teiseks riigikeeleks. Vaevalt soovib Janukovitš pürgida Ukraina presidendiks vaid selleks, et olla Kremli marionett. Just seetõttu pole ta peaministrina võimul olles vene keele küsimust lahendama asunud, kuigi võimalusi selleks tal senise poliitilise karjääri jooksul on kahtlemata olnud. Ja kindlasti ei sooviks Tõmošenko loovutada Gazpromile võimu transiiditoru üle, mille valdamine on teda sel aastal ikka ja jälle Vene kolleegiga kokku viinud. Päris kindlalt ei saa Ukraina endale samasugust «venevastast» presidenti, milliseks on Moskvas ristitud Viktor Jušt­šenko, kuid tingimusteta alistumist Tõmošenko-Janukovitši võimule tulek kindlasti ei tähenda. Ukraina jääb riigina alles ka pärast käesolevaid presidendivalimisi ning koos sellega ka vastuolud, mille põhjustavad rahvuslikud huvid ning Moskva jätkuv soov Kiievi üle domineerida. «Revolutsioon, mida polnud» oli alguses Vene riikliku propaganda produkt. Nii polnud seda revolutsiooni ka enam kui viie aasta eest Venemaa suurimates telekanalites. Ainus, millega Vene valitsusmeedia suutis leppida oli revolutsioon, mille maksid kinni ning viisid läbi ameeriklased. Vaatamata selle lähenemise osalisest ülevõtmisest ei saa Ukrainast ikkagi Venemaad. Saagu presidendiks neil päevil emb-kumb kõva käe poliitika ihaldaja, tuleb tal tegemist teha küllaltki arvuka vastaspoolega. Ukrainale jääb endiselt tema mitmepartei süsteem ning enamjaolt tänu revolutsioonile, «mida polnud». Ja ka siis, kui kõva käsi üritaks protestijatest Kiievi maidanil teerulliga üle sõita, leiduks mitmeid meediakanaleid, kes ei kajastaks sündmust nii, nagu president seda soovib. Vaba meedia võib samuti kirjutada viie aasta taguste sündmuste arvele ja see on Ukrainas jätkuvalt olemas koos mitmete Moskvast pagenud teleajakirjanikega. Praegused valimislubadused on praktilisema suunitlusega kui viie aasta eest. Peamistel kandidaatidel on pakkuda Ukraina kriisist väljatoomine kodumaise tööstuse ja põllumajanduse abil, sotsiaal­sete toetuste suurendamine, tervishoiu- ja haridusreform, ettevõtluse toetamine. Kui vaadata tuntumaid nimesid, siis kõige heldem olla Ukraina meedia arvestuses Tõmošenko – temalt on kokku loetud 70 erinevat lubadust, Janukovitšilt – 50 ning Juštšenkolt kõigest 35. Kõige lakoonilisem on Užgorodi linnapea programm, kes pidas kõige olulisemaks presidendiks saades taastada Ukraina kui tuumariigi staatus, kehtestada viisarežiim kõigile riikidele, kes nõuavad viisat Ukraina kodanikelt ning viia sisse luksusmaks rikkuritele. Originaalse lähenemisega paistis silma 63-aastane kandidaat Vassili Protõvsih, kes muutis oma perekonnanime vahetult enne kandidaadiks registreerumist sedasi, et see tähendaks – kõigi vastu. Olgugi et Protõvsihi nimemuutus märgib Ukraina ühiskonnas üht valitsevat trendi, võib sotsioloogide hinnangul üle 15 protsendi valijatest panna ristikese tegeliku «kõigi vastu» lahtrisse. Selline võimalus on samuti olemas. Seega võib teise vooru pääsejate järel kõige edukamaks osutuda ihaldatud protestikandidaat, kes polegi nendeks valimisteks tegelikult materialiseerunud. Ühe Ukraina kolumnisti hinnangul on viie aasta kõige nukramaks tulemuseks see, et tuleb valida kahe halva vahel, kusjuures keegi ei tea tegelikult, kumb neist hullem on. Igal juhul ei tekita ükski nimi umbuslikuks muutunud ukrainlases enam illusiooni. Tõeline valimisrõõm jääb ainult neile, kellele on Tõmošenko või Janukovitši pealejäämine põhimõttelise tähtsusega. Esimene neist on öelnud, et ei lase oma rivaalil mitte mingi hinna eest riigi etteotsa saada. Ja teine vandus, et ei lase sündida valimiste kolmandal voorul, nagu viie aasta eest. Midagi on viieaastasest õhustikust siiski alles. Võib-olla rohkemgi, kui esmapilgul näha on. Veel natuke ja eesriie ühe poliitilise epohhi järel Ukrainas ongi langenud.