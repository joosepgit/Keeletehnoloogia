arvamus.postimees.ee	 Sotsiaaldemokraatliku Erakonna aseesimees ja majanduskomisjoni aseesimees riigikogu liige Urve Palo ütles, et valitsus ei ole teinud midagi selleks, et leevendada tarbijate jaoks elektri hinnatõusu. REKLAAM Üldse ei ole rahul. See, et alates aastast 2013 läheb Eesti üle avatud elektriturule, teadsid nii majandus-ja kommunikatsiooniministeerium kui ka Eesti Energia mitu aastat ette. Ometi näeme me täna, et inimesi ei ole selleks ette valmistatud: informatsiooni on vähe ja vastuolulist ning segadust palju. Võtame kasvõi Eesti Energia muutliku meele lepingute tingimuste osas. Ühel päeval nõutakse leppetrahvi maksmist lepingu ennetähtaegse lõpetamise korral, teisel päeval sellest loobutakse ja tõstetakse vastavalt hinda. Veelgi tõsisemaks teemaks on, et valitsus ei ole praktiliselt astunud ühtegi sammu, et leevendada tarbijate jaoks elektri hinnatõusu. Seda, et uuest aastast vähenevad nn rohetasud meie elektriarvetel vähenevad ühe protsendi ringis, ei saa kuidagi nimetada suureks abiks. Kindlasti peaks riik leevendama inimestele eesootavat elektri hinnatõusu. Valitsusel on selleks konkreetsed hoovad olemas, kuid paraku pole soovitud neid kasutada. Sotsiaaldemokraadid on teinud ettepaneku alandada Eestis kehtivat elektriaktsiisi Euroopa Liidus lubatud miinimumnormideni. Selle tulemusena alaneksid inimeste elektriarved ca nelja protsendi võrra. Täna on eratarbijatele elektriaktsiis 4,5 korda ja äritarbijatele üle 8 korra kõrgem, kui Euroopa miinimumnormid nõuavad. Lisaks oleme teinud ettepaneku maksta taastuvenergia arenduste investeeringud kinni Euroopa Struktuurifondide ja heitmekaubanduse (CO2) müügist saadavatest tuludest. Täna maksavad taastuvenergia arendused kinni tarbijad. Antud printsiibi rakendumise korral väheneksid inimeste elektriarved üle 10 protsendi. Koos aktsiisi alanemise ja rohetasu nulli viimisega väheneks arvetel proportsionaalselt ka käibemaksu osa. Kokkuvõttes – valitsus saaks üsna lihtsate vahenditega alandada inimeste elektriarveid, kokku siis 16 protsendi ulatuses. Soovitan rahulikult lepingu tingimustesse süveneda. Mitte kiirustada otsustamisega ja kindlasti analüüsida omavahel mitme erineva pakkuja tingimusi. Kahtluse korral tasub küsida nõu hea tuttava või naabri käest. Miks mitte pöörduda omavalitsuse poole abi saamiseks. Iga omavalitsus võiks välja koolitada, sõltuvalt muidugi omavalitsuse suurusest, vähemalt ühe spetsialisti, kes oskaks inimestele pakettide valikul nõu ja suuniseid anda.