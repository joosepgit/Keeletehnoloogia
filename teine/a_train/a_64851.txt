www.naisteleht.ee	 Dagne Virkola on tegelenud meditatsiooniga juba rohkem kui 20 aastat. Suhtlemine inglite ja teejuhtidega on tema elu igapäevane osa. Aga kolm aastat tagasi tuli ühe meditatsiooni ajal tema juurde ükssarv. Nüüd suhtleb Dagne oma ükssarvega peaaegu iga päev. «Kui inglid tegelevad meie südamesoovidega, siis ükssarved aitavad meid meie hingeasjades. Nad aitavad mõista, miks me siin maailmas oleme,» selgitab Dagne (38), kes on ainus inimene Eestis, kes õpetab ükssarvedega suhtlemist. «Mida puhtam inimene on, seda kergem on ükssarvel tema juurde tulla.» Puhtuse alla ei mõtle Dagne siin kaugeltki ainult hingelist puhtust, vaid ka meid reaalsuses ümbritsevate asjade puhtust. «Lisaks sellele, et inimene ei tohi tarvitada alkoholi ning tubakat, käib ükssarvega suhtlemise eelduste hulka ka täiesti tavaline tubade koristamine,» ütleb ta. «Ükssarved eksisteerivad väga kõrgetel ja väga peenekoelistel võngetel ning puhastumisega teeme võimalikuks nende ilmumise meie kõrvale.» Kuna Dagne on aastaid tegelenud ravitsemise ja meditatsiooniga, siis tema enese puhastamisega eraldi ei tegele. «Olen kord juba valinud endale sellise vaimse teekonna ja elangi iga päev neid reegleid silmas pidades.» Laseb ükssarvel ennast juhtida Dagne sõnul on tavalisel argipäeval väga raske ükssarve enda kõrval näha — kuid mitte võimatu. Kindel on siiski, et trollis sõites too vaimutegelane end sinu kõrvale ei säti. «Kogu see müra ja segadus, mis meid iga päev ümbritseb, on nende jaoks eemaletõukav. Neid võib kohata looduses, mõnes rahulikus kohas,» selgitab Dagne ja jätkab: «Loomulikult ei näe ma teda nii selgelt nagu kõrvalseisvat inimest, pigem sellise energiakoguna. Ükssarve puhul on huvitav veel see, et tema sarv ongi tegelikult energia, mis kiirgab valgust. Täpselt nagu ingli tiivad on energiakogu — mingil põhjusel on inimene seda energiat aegade jooksul lihtsalt niimoodi kujutama hakanud.» Inglite maailmast pärit ükssarvega kohtus Dagne esmakordselt kolm aastat tagasi. «Ühes meditatsioonis tuli ta ise minu juurde. Ma polnud varem neist midagi kuulnud ning pärast seda tekkis minus huvi. Hakkasin informatsiooni otsima.» Nüüdseks on Dagne juba aasta aega aidanud Eesti inimestel oma üks­sarvedega kontakti saada. «Mina mediteerin kord päevas ja kui küsingi oma ükssarvelt abi või nõu, siis ei näe see välja nii, et mina küsin ja tema vastab. See vastus tuleb lihtsalt ise minu pähe,» sõnastab Dagne, kes on usaldanud end täielikult ükssarve hoolde ning selle asemel et uurida oma elutee ja saatuse kohta, laseb ta oma ükssarvel end juhtida. «Näiteks möödunud aastal juhtus nii, et kui olin Eestis esimese ükssarvede seminari teinud, siis kutsuti mind kohe juba teise kohta samal teemal rääkima ja siis järgmisesse,» näeb ta kokkusattumistes ükssarve juhtimist. Lõpptulemusena jäid Dagnel ükssarvedest pajatamise tõttu kõik muud tegemised tagaplaanile. «Ju siis ükssarv tahtis seda ja nii pidigi minema,» on ta kõigega päri. Läida sisemine valgus «Nagu igal inimesel on oma kaitseingel, on igal inimesel ka oma ükssarv,» ütleb Dagne. «Iga inimese seest kiirgab valgust ja mida rohkem sa head teed, seda tugevamaks see valgus muutub.» Üks­sarved näevad inimesi eemalt ja valgustäppidena. «Nad tulevad kõige eredama valguse poole.» Ehk siis inimeste juurde, kes on kõige puhtamad. Dagne on kasutanud ükssarvede abi ka inimeste tervendamisel. «Ravimisel ma otseselt ei kutsu neid, kuid avan mõttes värava ning siis saadetakse ülevalt poolt juba vastavalt vajadusele kas ingel, teejuht või ükssarv.» Dagne sõnul me suhtleme pidevalt meid ümbritsevate inglite ning ükssarvedega, me lihtsalt ei oska seda kirjeldada, mida siis tunneme või kuidas täpselt tähtsad vastused meie pähe satuvad. «Vahel tulevad need ju pähe tänaval kõndides või muul proosalisel hetkel. Sisetunne ütleb, kuidas õigesti käituda. Just see sisetunne ongi side meie ja inglite ning ükssarvede vahel.» Dagne teab, et kõige eredamalt põleb laste sisemine valgus, kusjuures väikesed inimesed ei pea selleks, erinevalt suurtest, mitte midagi tegema. Seepärast tulevadki ükssarved kõige meelsamini nende juurde. Kuulake, ütleb Dagne, kui muretult räägivad lapsed haldjatest ja inglitest — nad lihtsalt usuvad nendesse ning seetõttu teinekord ka näevad ja suhtlevad nendega. «Lapsed räägivad selles osa tõtt,» usub ta vankumatult. Dagne enda kaheksa-aastane poeg pole veel taolise jutuga tema juurde tulnud, kuid erinevalt paljudest teistest emadest ta kindlasti ei ehmuks, kui laps räägiks, et näeb kedagi. «Suur inimene peab õppima, et jõuda sellele tasandile, kus lapsed on. Kasvades me kahjuks unustame need tähtsad teadmised ja usu ära,» kadestab ta lapsi. Dagne sõnul on maailm praegu enam kui kunagi varem valmis vastu võtma taolisi hingelisi teemasid ja olendeid. «Inimesed on muutunud avatumaks ja oskavad tähele panna neid ümbritsevat — ka seda, mida nad silmaga ei näe,» rõõmustab ja julgustab ta kõiki. Kristiina Genno Kommentaarid Minagi ei teadnud ükssarvest muud kui olin näinud pilti ja teadsin,et selle nimi om "ükssarv"...Kuni nädala eest ilmus klassikaline ükssarv minu unenäkku,minu sülle!!! Asusin teavet otsima ja sattusin sellel teel ka siia!Pean mainima,et eelnevalt punnitasin mitmeid kuid meditatsioonihetkedega...