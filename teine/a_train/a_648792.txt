www.naisteleht.ee	 Suisa müstiliselt mõjub sügaval mägede vahel asuv Nunnade org, mille külakestes leiab siiani vanainimesi, kes pole sealt kunagi väljas käinud. Kui mõelda end tagasi (üsna äsjasesse) aega, mil saarel polnud teid ega tunneleid, siis saad neist alalhoidlikest inimestest päris hästi aru: elades kausis, mida embab igast küljest kahekilomeetrine mägi, ei kipu sealt eriti kuhugi minema! Madeiralased pole tüüpilised lõunamaalased, nende puhul ei pea pelgama ülevoolavat temperamenti, mis võib eestlasele ahistavalt mõjuda. Nad on viisakad, ent reserveeritud, vähemalt võõrastega. Inglise keelt räägitakse pea kõikjal ja väga hästi, õnneks võib minna ka saksa keelega. Ajaloolistel põhjustel – ränk Hispaania ülemvõim 16.-17. sajandil – hispaania keelt hea meelega ei kõnelda. Eve Jaakson Toit ja jook: Espada ja poncha Madeiral proovi kindlasti espada’t, maitsvat valge lihaga süvamerekala. Proovimata ei saa jätta ka espetada’t, vardas küpsetatud veiseliha. Viimast söövad kohalikud suhteliselt toorelt, turist võiks paluda liha veidi küpsemaks grillida. Joogist rääkides on endastmõistetav, et proovitakse Madeira veine, ent mekkida tasuks ka kastaninapsi ja – kes julgeb! – poncha’t ehk lisanditega suhkruroo­puskarit. Väga värske ja mõnus jook on Brisa, troopilisest puuviljast maracuja’st tehtud limonaad. Elamus: Turule, turule! Kui muidu on madeiralased üpris reserveeritud, siis Funchali turul koged üsna pealetükkivat suhtlemisviisi. Ole valvel, sest muidu võid avastada end maksmas mitmeid eurosid eksootiliste puuviljade eest, mis on küll maitsvad, kuid mida sul polnud üldse plaanis osta. Kala turistile pähe ei määrita, nii et turu kalakorrusele mine julgesti. Seal on, mida vaadata, tohututest tuunikaladest väiksemate, jõletu välimusega elukateni. Kuidas kohale saab? Kõige lihtsam ja mugavam on Madeirale sõita Horizon Traveli korraldatud otselennuga. Sõidab FlyLal, tšarterlennud väljuvad ja naasevad igal kolmapäeval. Lend kestab kuus tundi.