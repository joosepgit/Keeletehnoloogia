www.naisteleht.ee	 Toit: Suitsukala kääru leivaga Isegi lõunapausiks ei pea Helsingi turult lahkuma. Otsige üles üsna vee äärde üles pandud väike lett, kus müüakse suitsukala koos sidrunikillu ja kääru musta leivaga. Kolme euro eest saab suurema maitseelamuse kui mõnes kesklinna kohvikus. Jook: Glögi Pikal turupäeval hakkab paratamatult külm natuke näpistama. Jõuluajal pakutakse lisaks kuumale kohvile ja teele ka imehead ja imeliselt soojendavat glögi. Proovida tasuks apelsiniglögi – kui enne jõulutunnet ei olnud, siis seda juues tekib see kindlasti. Elamus: Naiste jõulumess Eriti hea jõulukingi ostmise koht on 5.–9. detsembril Helsingi vanas sadamas toimuv naiste jõulumess, kus on müügil maailma kõige maitsvamad küpsetised ja ilusamad käsitööesemed – niisuguseid igapäevaturult ei leia. Tänavu korraldatakse naiste jõulumessi juba 74. korda! Kauplema tulevad naised üle Soome, ostma üle Euroopa. Kuidas kohale saab? Tuulised sügisilmad pole kiirlaevade liiklust veel päris seisma pannud, aga kui teil on kindel soov kohale jõuda, siis eelistage suuri laevu. Kiireim neist on Tallinki Star. Soodsaima hinnaga piletid saab ehk küll Viking Line’ilt, aga kuni nende uus laev ei ole veel sõitma hakanud, teevad Tallinki laevad oma sära ja meelelahutusega silmad ette.