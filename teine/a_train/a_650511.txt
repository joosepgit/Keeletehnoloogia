www.naisteleht.ee	 Üldiselt püüab sageli Euroopas ringi rändav Renars (32) oma elu korraldada mõned nädalad ette. Siis oskab isa ja abikaasa puudumisega arvestada ka tema pere. «Kui ütlen Emilsile ja Edgarsile, et nüüd sõidan neljaks päevaks ära, siis olen kolm päeva kodus ja siis jälle kaks päeva ära, ei pane nad seda pahaks. Aga kui teatan neile, et kuulge poisid, nüüd olen nädal aega ära, siis saavad nad kohe kurjaks, et oi, kui kaua sind pole,» naerab Renars. Musikaalsed kaksikud Oma poiste, 11aastaste kaksikute Edgarsi ja Emilsi üle on Renars väga uhke. Jõuludeks tõi jõuluvana nagu tellitult Emilsile trummi ja Edgarsile kitarri. Ning väikese võimendi pealekauba. Koos kahe klassikaaslasega hakkasid poisid isa eeskujul bändi tegema, mil nimeks Kaelkirjakud. Suve algul otsustasid kaksikud, et veel enne sügist annavad nad esimese kontserdi ja nõnda oligi nende suvi garaažis pilliharjutamisega sisustatud. «Vahel mängisin nendega koos. Aga ei tahtnud neid ka liigselt tagant tõugata ja nende indu ära võtta. Ma alati ootan, et nad ise mind kutsuksid ja siis ütlen neile: mmm, okei.» Niisiis on Renarsi abikaasa Agnese, kes töötab Läti naisteajakirjas Ieva stilistina, pidanud kohanema kooseluga kolme bändimehega. «Tema mängib ka vahel poistega basskitarri. Ja siis võtan mina akustilise kitarri ja nii me mängime kõik koos. Meie bändi nimi on The Kaupers!» naerab Renars. Suvel tuli ühist musitseerimist perel tihti ette, kuid suurema osa septembrist oli Renars filmi «Georg» võtete tõttu kodust eemal, Eestis. Täiuslik paipoiss «Fännide pärast meie peres probleeme ei ole. Kogu see fännide jutt on minu arvates üldse natuke ülepingutatud. Lätlased ei tunne mind selle uue filmi soenguga tänaval äragi!» Agnese on Renarsi sõnul mõistlik naine, kes mõistab, et bändi tegemisega kaasneb kõrgendatud tähelepanu. Sellega on harjunud ka pojad, kellest vanemad tahavad kasvatada head mehed. «On teatud mehed, keda inimesed vaatavad ja ütlevad, et vot, see on hea mees. Ma tahan, et minu pojad oleksid sellised.» Renars on alati hea poiss olnud, mis kuulsuste maailmas on üsna haruldane. «Keegi peab ju eeskuju näitama,» naljatleb ta. Aga vahel, räägib mees, on ta ise ka tüdinud sellest, kui armas ta on. «Olen pere ainuke laps ja algusest peale tubli olnud. Isegi teismelisena olin mõistlik ja sain koolis alati häid hindeid.» Lätlased peavad Renarsit kõige positiivsemaks ja toredamaks avaliku elu tegelaseks. Kaasnäitlejad filmist «Georg» on Renarsi kohta öelnud, et ta pole küll näitleja, kuid ta on ideaalne mees, kellega koos filmis mängida. Neeva jõgi saatis märgi Kutse osaleda filmis «Georg» tuli Renarsile mobiilisõnumina. Laulja viibis parasjagu Peterburis ja rääkis üllatavast ettepanekust oma kauaaegsele sõbrale Brainstormi trummarile. «Ta küsis, et kes see Georg Ots veel on. Ma siis selgitasin, et oli üks väga kuulus ooperilaulja.» Hetk hiljem kõndis sõber hotellist välja. Hotell asus Neeva jõe ääres. Umbes paari minuti pärast tormas aga tagasi ja tiris Renarsi rutuga välja. «Ta näitas, endal suu ammuli, näpuga suure laeva poole. Ja selle laeva peale oli suurte tähtedega kirjutatud «Georg Ots». See oli minu jaoks märk!» jutustab Renars. Kuigi filmivõtted hoidsid Renarsit peaaegu kuu aega perekonnast eemal, leiab ta selle juures ka häid külgi. «Ma hakkan oma perekonda väga igatsema, kui neist kaua eemal viibin. Ja siis on nii tore ja armas neid jälle näha!»