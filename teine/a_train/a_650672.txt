www.bioneer.ee	 "Mul on väga hea meel, et huvi konkursi vastu oli maheettevõtete hulgas suur," ütles konkursi üks korraldajatest, hindamiskomisjoni liige Merit Mikk. "Eesti maheettevõtjate seast leiab huvitavaid ja tublisid tootearendajaid, kes väärivad tunnustamist, seda soovimegi oma konkursiga teha. Tänaseks on kodumaiste töödeldud mahetoodete valik juba piisavalt suur, et valida välja parimad. Sel aastal konkureerisid kõik tooted ühes kategoorias, loodetavasti on järgmiseks aastaks toodete valik sedavõrd laienenud, et saame tooteid hinnata juba eri kategooriates," lisas Mikk. Kõik konkursil osalejad saavad oma toodete kohta hindajatelt tagasisidet. Dimitri Demjanov võttis asja kokku: "Esimene mahetoodete konkurss oli põnev, hariv ja loodan, et kõgile osalejatele ka kasulik. Keeruline oli hinnata eri kategooriatesse kuuluvaid tooteid ja valida nendest parimat, kuid loodan, et maitsepõhised otsused olid õiged ja tarbijal on võimalik peatselt ka selles ise veenduda." Dimitri Demjanovi hinnangul on Eesti väike- ja mahetootjatel tohutu potentsiaal rikastada nüüd juba ametliku staatust saavutanud UUT PÕHJALA KÖÖKI ning mitmekesistada maitsvate ja konkurentsivõimeliste lähitoidu toodetega ka meie siseturismi toitlustajaid. Eestimaist head ja mahedat ootavad Eesti kokad pikkisilmi juba aastaid. Neid tooteid, mida suudame ise toota meie kliimat, traditsioone ja maitseid arvestades, pole vaja sisse vedada. Enamik konkursi tooteid olid hästi läbimõeldud ja heal tasemel. Puudusteks peeti peamiselt pakendit ja sellel tarbijale olulise info vähesust, mõnede toodete puhul võõramaiste maitsete liigset kasutamist, konsistentsile ja tekstuurile vähese tähelepanu pööramist.