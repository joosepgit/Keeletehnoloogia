arvamus.postimees.ee	 Mõne riigi poliitika mõistmiseks peab uurima korruptsiooni, põhjendab Läti Ülikooli politoloogiadotsent Valts Kalnins, miks ta selle pealtnäha justkui pigem mõne teise ühiskonnateaduse tööpõllule kuuluva teemaga tegeleb. foto: Evelyn Kaldoja foto http://f.postimees.ee/f/2011/06/17/633188t40haec4.jpg http://f.postimees.ee/f/2011/06/17/633188t44h9825.jpg Evelyn Kaldoja Läti korruptsiooniuurija: venelased tulnuks valitsusliitu kutsuda Vene erakondade valitsuskõlbmatuks pidamine on üks olulisi põhjuseid, miks Lätis korruptsioonivastane võitlus ei edene, väidab Läti Ülikooli politoloogiadotsent ja uurimiskeskuse Providus vanemteadur Valts Kalnins intervjuus Evelyn Kaldojale. REKLAAM Millal hakkas Läti aru saama, et nende riigis võib olla Euroopa keskmisest tõsisem korruptsiooniprobleem? Loomulikult ei juhtunud see ühe momendiga. Ma arvan, et see mõistmine tuli umbes 1990ndate keskpaigas. Selgem arusaam sellest probleemist rahvusvahelises kontekstis tekkis seoses Maailmapanga uuringuga 1998. aastal. See tõmbas päris palju tähelepanu ja küsimus jõudis avalikkuse päevakorda. Pärast seda on huvis selle teema vastu esinenud tõuse ja langusi. Aga mis läks valesti, kuidas meie näiteks Eestis saime ootamatult avastada, et teatud aspektides ei paistagi Läti nii väga meie moodi? See on tüüpiline küsimus, et miks Lätis on nii halvasti, kui Eestis on nii hästi. Ja ma olen selle üle päris palju mõelnud. Minul on kolm väga subjektiivset hüpoteesi. Alustaks sellest, mis on minu enda hinnangul kõige usutavam. Tundub, et meie poliitilises elus on väga tugev eraldusjoon lätlaste ja venelaste vahel. Ma ei räägi siin mittekodanikest, vaid nendest parteidest, kes pääsevad parlamenti. Pikka aega olid ja teatud määral on suurem osa Läti parteidest siiani selgel seisukohal, et venelased ei tohiks valitsusse pääseda. See positsioon on viimastel aastatel pehmenenud, kuid pole jätkuvalt ületatud. Mistõttu mitte ühelgi hetkel pole ka valimiste tulemusel võimalik vahetada üht koalitsiooni tervikuna teise vastu, sest seimi pääseb alati umbes ühe kolmandiku jagu stigmatiseeritud vene saadikuid, kes on n-ö kõlbmatud. Selle tulemusel teab enamik valitsuse liikmetest, et ükskõik millist jama nad ka kokku ei keeraks, on nad vajalikud ka järgmiste valimiste järel. See annab neile tunde, et neid ei saa täielikult niikuinii välja vahetada. Praegu võib väga selgelt näha, kuidas parlament koosneb väga laias laastus ühest kolmandikust venelastest, ühest kolmandikust oligarhidest ja ühest kolmandikust kõigest muust. Isegi kui Vienotība (Läti praeguse peaministri Valdis Dombrovskise poliitiline ühendus – toim) tähendab läti keeles ühtsust, sisaldab see blokk tegelikult kõike. Ja sellel kõigel on valik, kas teha koalitsioon oligarhidega või koalitsioon venelastega. Seni kuni venelasi peetakse kõlbmatuteks – nagu mõned Ühtsuse poliitikud siiani arvavad –, valikut pole, nad peavad võtma valitsusliitu Aivars Lembergsi (teise koalitsioonierakonna Roheliste ja Põllumeeste Liidu peamiseks ideoloogiks peetav Ventspilsi linnapea, keda loetakse üheks Läti kolmest oligarhist – toim). Minu arvates on see äärmiselt lühinägelik ega vii kuhugi. Ja venelased ei kao Lätist niikuinii kuhugi, mistap on parem neid kuidagimoodi hõlmata. Selleks ei pea idealist olema, see on lihtsalt praktiline, sest muidu olukord ei arene kuhugi. Eestlaste poliitika vene vähemuse suhtes oli pisut erinev. Ma ei tea, kas eesti pragmatismi tõttu või seepärast, et teil on pisut vähem venelasi, kuid teie poliitika oli pisut hõlmavam. Venelased saavad teil kohalike omavalitsuste valimistel hääletada. Lätis saavad küll eestlased ELi kodanikena kohalike omavalitsuste valimistel hääletada – teie võite tulla Riiga, elada siin mõnda aega ja valida –, aga venelane võib olla siin sündinud, kuid omavalitsusi valima ei pääse. Lisaks pole teil otseselt vene erakonda, mida saaks stig­matiseerida. Minu teine hüpotees on see, et meie mentaliteet on pisut idamaisem. Isiklikud suhted, ja mitte reeglid, loevad lätlastele pisut rohkem kui eestlastele. Kahtlemata mõlemad loevad, kuid kui rääkida proportsioonist, kumb on tähtsam, siis olete teie selles mõttes meist pisut skandinaaviapärasemad. Ja kolmas on see, et Läti oli üsna tähtis transiiditee, eriti 1990ndail. Ja sellest majandusharust on päris lihtne varastada. Ehk loeb ka see natuke. Pluss meil oli pärast Nõukogude Liidu kokkuvarisemist kõige dramaatilisem majanduse kukkumine, sest meil oli siin väga palju Nõukogude tsentraliseeritud tööstust, mida ei Eestis ega Leedus polnud. Kas te saaksite pisut kirjeldada, kuidas teil oligarhilised parteid tekkisid? See on iga oligarhi puhul pisut erinev. Lembergs ehitas oma võimu suuresti Ventspilsi sadama- ja transpordiinfrastruktuurile rajatud ärile. Koos teatud inimeste ringiga kogus ta erinevatel viisidel rikkust, mis võimaldas tal siis majanduslikult mõjutada üht või teist parteid või teatud poliitikuid. Väidetavalt neile stipendiume makstes, kuid mainitud juhtum on jätkuvalt kohtus, mistap seda tuleb veel tõestada. 2002. aastal võttis ta Roheliste ja Põllumeeste Liidu (ZZS), mis oli põhimõtteliselt langenud tähtsusetuse lävele. Ma oletan, et ta tagas parteile suured ressursid, korraldas neile paar uut esindusnägu – nagu Vilis Krištopans (kes aastatel 1998–1999 oli Läti Tee liikmena peaminister – toim) ja Ingrīda Ūdre (endine profikorvpallur, kes varem kuulus Uude Parteisse ja tõusis ZZSi ridades aastateks 2002–2006 seimi spiikriks – toim) – ning tõi sellesse parteisse uut elu. Mispeale see erakond, mis oli ka varem olemas, kuid langeva populaarsusega, sai teatud uut tuntust. Andris Šķēle tõusis esile 1990ndate teises pooles, kui ta sai peaministriks. Temast sai väga karismaatiline liider. Mingil moel on ta praeguseks päris suure osa oma võlust kaotanud, kuid omal ajal oli ta väga karismaatiline – tema kõned, tema välimus, tema avalikkusega suhtlemise stiil. Ta rajas Rahvaerakonna nullist, tõmmates kaasa poliitikuid siit ja sealt. Aga see oli väga distsiplineeritud ühe isiku keskne partei, mille rajamise juures polnud väga palju demokraatiat. Ainārs Šlesers sai rikkaks meheks ja rajas ühe partei teise järel. Tal oli Uus Partei, kristlik partei ja Läti Esimene Partei. Ta on tark mees, kes rajab enda ümber inimeste võrgustikke. Eriti tegi ta seda siis, kui oli transpordiminister. Üks tema tüüpilisi tegutsemisviise oli see, et ta valis välja mõne noore inimese, võib-olla alles äsja ülikooli lõpetanu, pani ta näiteks mõnes riigiettevõttes kohale, mis oli objektiivselt võttes ülevalpool selle isiku tegelikku taset tolles faasis. See inimene jättis vahele mitu karjääriastet, ta lihtsalt paigutati sinna. See on üks suurepärasemaid viise isikliku lojaalsuse kultiveerimiseks: võtta keegi otse ülikoolipingist ja panna ta hästimakstud positsioonile, tugeva paternalistliku taustaga. Šlesers on selles hea. Šlesersi parteid on ka sellised, millega paljud inimesed ei liitu mitte poliitilise visiooni pärast, vaid nii, nagu nad läheksid tööle, kus ülemusega ei vaielda. Olukord on pisut erinev vaid tema praeguse Läti Esimese Partei / Läti Tee kristliku osa puhul – see on see tiib tema partei baasist, kus paternalismi on tõenäoliselt pisut vähem ja aateid rohkem. Kuid nii Läti Esimese Partei / Läti Tee kui Rahvapartei on teatud moel väga ebademokraatlikud. Samas, Uus Aeg, mis on osa Ühtsusest, alustas tegelikult omal ajal ka üsna ebademokraatlikult. Neil oli Einars Repše. Temast ei saanud küll oligarhi, sest tal polnud seda ambitsiooni ega majanduslikku võimu, kuid see oli ka alguses natuke samamoodi. Kuid Repše autoriteet põhines vaid tema isiklikul võlul, erinevalt Lembergsist või Šlesersist või Šķēlest polnud tal inimestega manipuleerimiseks majanduslikke hoobasid. Kui palju muudavad olukorda president Valdis Zatlersi otsus algatada parlamendi laialisaatmine ja tulevad erakorralised valimised? See avab teatud võimaluste akna. Midagi kindlat pole, aga leidub asju, mis võivad need valimised eelmistest erinevaks muuta. Üks on see, et erinevalt 2010. aastast on oligarhide küsimus nüüd valimistel keskne teema. Teine asi on väga paljuski seotud sellega, mida Zatlers ette võtab. Sest Lätis pole alates 2010. aasta oktoobrist just väga palju muutunud, mistap erinevate tulemuste saamiseks peab olema teatud erinevusi valijatele pakutavas. Minu arvates peaks Zatlers üritama rajada oma parteid. See ei saa olema eriti lihtne, sest ­aega on väga vähe ning praegu ta ei saa sellega aktiivselt tegeleda, sest ta on jätkuvalt president ja see oleks kaunis kohatu. Kuid ta võiks siiski üritada. On palju inimesi, kes vihkavad oligarhe ja kellele tundub Ühtsus pisut liialt vähe tõsiseltvõetav. Minu arvates võidaks oligarhiavastane võitlus väga palju, kui inimestel, kellele oligarhid ei meeldi, oleks valida rohkema vahel kui ainult Ühtsus. See, kui on ainult oligarhid, venelased ja Ühtsus, pole just suurim valik. Ma pole absoluutselt venevastane, kuid viimased sündmused näitavad, et Koosmeele Keskusel pole mitte mingit printsipiaalset suhtumist oligarhide vastu. Mistap ka nemad pole väga hea valik. Olukord olnuks teistsugune, kui Ühtsus otsustanuks moodustada koalitsiooni nendega, sest siis saanuks Koosmeele Keskus aru, et sõprus Ühtsusega on nende jaoks tee võimule. Ma olen kindel, et Koosmeele Keskus olnuks koalitsioonis palju tagasihoidlikum kui Lembergs. Koosmeele Keskus poleks pannud jalgu lauale, sest nad teadnuks, et alati on alternatiivse koalitsiooni võimalus Lembergsiga. See olnuks palju parem olukord ja meil poleks vajadust nende erakorraliste valimiste järele. Minu isikliku arvamuse kohaselt tegi Ühtsus mullu suure vea Koosmeele Keskusega valitsusliitu mitte moodustades.