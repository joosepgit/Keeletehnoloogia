arvamus.postimees.ee	 Kahe näoga Otsalt Arvasin, et tunnen Aivar Otsaltit väga hästi. Nii tööalaselt kui eraviisiliselt. Juba aastaid. Ja nüüd, kui ma tean, milles Aivarit täpsemalt kahtlustatakse, pean tunnistama, et tundsin hoopis teist inimest. REKLAAM Need sõnad lausus sel nädalal puhkenud skandaali järel politseiprefekt Aivar Otsalti väga hea tuttav. Tal pole põhjust Otsaltit kaitsta ega rünnata. Ta lihtsalt nentis, et kõik inimesed, kes arvavad end Eesti pikima staažiga politseiprefekti tundvat, võivad tõendite avalikuks saades Otsaltis pettuda. Sest lugu, mille Otsalt oma mantlipärijale Lõuna prefektuuri eesotsas Tarmo Kohvile mängis, olevat otse öelduna üks labane lugu. Sest kui sa hakkad nägema kompromiteerimise võimalust inimese eraelus harilikult igasuguse tähelepanuta jäävates harjumustes ja paned seetõttu prefektile «saba» taha, siis ongi see üllatavalt odav samm. Eriti veel Otsalti-suguse mehe puhul, kellest arvanuks enamat. Küsite, mis mõttes enamat? Näiteks pole Otsaltil kombeks inimesi labaselt taga rääkida. Isegi mitte stiilis «off the record». Oli ta siis Tartu «tsaar» või «ristiisa», nagu teda ajakirjanduses kutsutakse? Ilu on vaataja silmis. Ilmselt on niisugused hinnangud antud teatud ilukirjandusliku liialdusega. Ent omajagu tõde seal siiski leidub. Viimasel ajal sattus Otsalt Lõuna-Eestis – kuhu ta 13-aastase prefektistaaži jooksul otsekui juurtega maa külge kinni kasvas ja nagu nüüd teame, ei suutnudki sealt end lõplikult lahti rebida – ühest skandaalist teise. Murtud jalgadega labrador, abipolitseinikku ramminud majanduspolitseinik. Kui neist tuntumaid nimetada. Kes Otsaltiga lähemalt suhelnud, teavad, et tegelikult elas mees sisimas mõlemat raskelt üle. Välja sellest muidugi palju paista ei lasknud. Kes ta siis tegelikult on? Olekult lihtne ja abivalmis inimene, meeskonnamängija. Nii iseloomustavad Otsaltit tema lähedased. Ent nagu nüüd teame, on tema sisemuses teinegi pool. Kus see tekkis ja miks, teab ainult Tartu arestimajas oma endiste alluvate valve all istuv Otsalt. Kui nautida ühes piirkonnas liialt kaua võimutäiust, võibki kaduda reaalsustunne – mis on lubatud ja mis keelatud. Ent reegel on alati üks – ühel hetkel toob gravitatsioon inimesed pilvedest ikka alla. Esmaspäeva lõunal, umbes kuusteist tundi enne kinnipidamist, sai Otsalt mobiiltelefonile kõne. Helistajaks oli prefekti tuttav. Vestluse sõnum oli lihtne – liiguvad jutud, et kaitsepolitsei plaanib Otsalti järgmisel hommikul arreteerida. Sujuvalt arenes muidu tõsise sisuga olema pidanud telefonikõne lõõpimiseks stiilis, et sind pannakse vangi, sest sa oled kurjategija. Tegelikult mängis Otsalt selgi hetkel ilmselt topeltmängu. Endise uurijana pidi ta külmalt kalkuleerima, mille ebaseaduslikuga saab kapo teda pooleliolevas Tartu kriminaalpolitseinike uurimises seostada ja millega mitte. Teisipäevase arreteerimise järel sai Otsaltist otsekui pidalitõbine, kellest vanad tuttavadki üritasid end kibekähku distantseerida. Peaminister Andrus Ansip nende hulgas. Elu on nagu šokolaadikarp. Kunagi ei tea, mis sealt leida võid, on filmikangelase Forrest Gumpi kuulus lause. Otsalti puhul sobib see otsekui rusikas silmaauku. Ja kogu šokolaad on karbist ilmselt veel söömata.