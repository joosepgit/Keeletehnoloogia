www.naisteleht.ee	 Seda kümnepäevast dieeti on van Straten määranud oma patsientidele aastaid ja tulemusrikkalt. «See on mõeldud patsientidele, keda ootab ees haiglasse minek. Aga küllap on ka peokleiti mittemahtumine omaette kriisiolukord,» kirjutab tohter oma koduleheküljel. «Dieet põhineb toidu kombineerimisel ning ühe ja sama toidukorra ajal ei sööda koos süsivesikuid ja valke.» Dieedi kümnel päeval võib kõikide retseptide koostisosi vabalt samaväärsega asendada: salati muu salatiga, kala kalaga jne. Lisaks tuleb immuunsüsteemi tugevdamiseks tarvitada iga päev kolm teelusikatäit Šveitsi ravimtoonikut Bio Strath, võtta üks multivitamiinitablett ja juua peale tavapäraste jookide vähemalt liiter vett. «Kui soovid kaalust maha võtta, on alkohol nende kümne päeva jooksul keelatud,» ütleb van Straten raudselt. Väga kindlameelsed võivad dieeti kümmepäevaku võrra jätkata. Kogu protsessi tohib läbi teha kolm-neli korda aastas. «Ärge unustage, et isegi tagasihoidlikult end iga päev liigutades võite süüa veidi rohkem. Miks mitte muretseda koju näiteks hüppenöör – hüppad kümme minutit ja saad endale koogi lubada,» annab van Straten lohutava vihje.