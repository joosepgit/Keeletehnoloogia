www.naisteleht.ee	 «Ei saa muidugi ka öelda, et ma nüüd oleksin ontlik, korralik ja alati täiskarske,» ütleb ka Raadio 2s saateid tegev mees. «Aga selliseid asju küll ette ei tule, et pidu tööle vahele tuleb. Nädala sees ma tavaliselt ei leiagi põhjust pidutseda, ei viitsi kodunt välja minna. Seda enam, et see lapsevärk on täistöö.» Tegemised seatud pere järgi Aastad on teda tunduvalt rahulikumaks teinud, arvab mees naerdes. «Pole see asi nii hull, aga võimetel on piirid. Lõppude lõpuks, kui 24 tundi seitse päeva nädalas pidu panna, siis poleks ma suutnud veeranditki oma muusikast teha. Tõenäoliselt ei tahaks siin raadios ka keegi minuga eriti arvestada.» Elukaaslasega on Kose koos olnud peaaegu kolm aastat. Tuttavaks said nad ööklubis. Peres kasvavad kaheksa kuud vana Pärtel Koit ja nelja-aastane Erik naise eelmisest suhtest. Muusik üritab tööd ja pereelu võimalikult hästi ühendada. «Õnneks saan oma asjad enam-vähem nii teha, et perele jääb päris palju aega,» jutustab Kaarel. «Ma usun, et olen sellesuhtes ikka palju õnnelikum, kui suur osa neid Eesti emasid-isasid, kes peavad kontoritööd tegema.» Mustast Q-st A-Rühma Laiemalt sai Kaarel Kose tuntuks üle kümne aasta tagasi tegutsenud poistebändiga Must Q. Seejärel tuli hip-hop’i-bänd ARühm, mis varsti tähistab 10. aastapäeva. Ja seda bändi teab ilmselt suurem osa eestlasi – vallutasid nad ju suvel raadiojaamad Ele ja Kaja Kõlari omaaegse hiti «Palmisaar» uusversiooniga. Ka on Kosel käsil üks muusikaprojekt, millest niipalju pole kuuldud. «Memoriaalansambel,» muigab Kose teisest projektist rääkides. «Nali sai alguse sellest, et Raadio 2 tegijad kaverdasid 2 Quick Starti, tegid siukse punkkaveri. Tundus nii lahe, et otsustasime seda pikemalt teha.» Prooviruumis sündinud nali on jõudu kogunud ning oma lõbuks ja teistele kuulamiseks valmib Eesti diskolauludest järjest totraid, pungivõtmesse keeratud kavereid. «Noh, mis punk nüüd,» muigab Kose. «Ei taha päris niimoodi öelda, ehk punkmõjutustega siis. Tõeline punk peaks olema ideeline, aga selle asja mõte on rohkem väike irvitamine. See on ühest küljest kõrvalprojekt, aga teisest küljest väga lahe!» MTV jaoks liiga vaesed Et A-Rühma «Palmisaar» vallutas suvel kõik kohalikud muusikaedetabelid, siis on bänd teinud laulule ka muusikavideo. See filmiti Indias. Lõpptulemusega jäi Kose enam-vähem rahule. «Kui nüüd oleks tõesti tahtnud väga head videot teha, siis peaks olema metsikult palju rohkem raha ja seda, sorrivaan, Eesti artistidel ei ole,» põrutab Kose nördinult.«Üritasin MTV Eestit vaadata, aga varsti sai selgeks, et sealt ühtegi Eesti artisti ei tule.» Kose ütleb, et tinglikult võib ju Vanilla Ninjat ja Maarjat Eesti artistideks nimetada, aga MTV Eesti kanalil mängitakse vaid üht kodumaise bändi videot, Hansapanga rahaga tehtud Toe Tagi «Pankrotti ». «See on küll mitu aastat vana lugu, aga vastab nii-öelda MTV pildikvaliteedile ja formaadinõuetele,» selgitab Kose. «Ma ütleks seepeale, et aitäh, aga mind see kanal ei abista. Mul ei ole oma bändidega kuskilt võtta sadat tuhandet krooni nende nõuetele vastava video tegemiseks.» Kose ohkab, et nemad peavad tunduvalt väiksemate summadega hakkama saama. «See «Palmisaare» video on ka selline, nagu me seal Indias kõike nägime ja tegime. Sellest on see kokku klopsitud ja ei saa just öelda, et ta oleks mingi šedööver.»