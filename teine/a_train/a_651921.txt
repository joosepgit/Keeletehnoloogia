www.bioneer.ee	 Puhastusvahendite letid on kauplustes pikad ja kirjud, sest oma vahend on igale pinnale – klaasipesuvahend, pliidipuhastusvahend, WC-poti puhastusvahend, põrandapesuvahend, kraanikausi ja vanni puhastusvahend, roostevabast terasest pindade puhastusvahend, nõudepesuvahend, vaibapuhastusvahend, mööblipuhastusvahend, nõudepesumasina tabletid ja pesuvahendid jne. Üks vedelik rõõmsavärvilisem kui teine. Üks vedelik või kreem uhkema lõhnaga kui teine – ookeanibriis, jõuline kevad, sidrun, mänd, lavendel... Iga puhastusvahend maksab 1-10 eurot ning kui see kõik kokku arvutada, saab üsna suure summa. Paljulubavate müügiargumentidega vahendite kõrval on aga üks, mis suudab asendada neid kõiki ja seda oluliselt odavamalt – see on sooda. Allpool loetletud kasutusvõimalustest näeb, et soodat võib kodu koristades kasutada peaaegu kõikjal. Sooda hävitab seeni ja baktereid, eemaldab rasva, plekid ja ummistused, neutraliseerib hapet, lagundab mustust, kõrvaldab ebameeldiva lõhna ja on kõige selle juures erinevalt keemilistest puhastusvahenditest keskkonnasõbralik. Optimaalne on kasutada 1 spl soodat 1 liitri vee kohta. Selline lahus lagundab mustuse enamikult köögi- ja vannitoapindadelt. Raskemate plekkide küürimiseks võib segada soodast ja veest pasta, veelgi tõhusam on sooda koos äädikaga. Kõik, mida vaja, on vaid veidi kannatust, sest soodal tuleb mustadel pindadel enne nende pesemist mõjuda lasta. Sooda kasutusvõimalusi Põhjakõrbenud või toidujäätmetega kuivanud poti saab puhtaks, kui keeta selles vett ja soodat kümmekond minutit. Potte võib hõõruda ka soodast ja veest segatud pastaga, kuid ole ettevaatlik nõudega, mis kardavad kriimustusi. Rasvast panni leota soodalahuses. Kingadest higilõhna eemaldamiseks võib raputada jalanõudesse soodat ja lasta sellel öö läbi mõjuda. Kui ei taha soodat otse kinga sisse puistata, võib selle panna riidetüki või soki sisse. Praeahju puhastamiseks sega soodast ja veest pasta, määri seda ahju seintele ning lase öö läbi seista. Seejärel küüri ahi puhtaks ja pühi lõpuks üle puhta niiske lapiga. Külmkapi halva lõhna vastu aitab soodaveega pesemine. Pärast pesu lase külmikul tuulduda. Soodaveega aknaid pestes eemaldab see rasvase mustuse, mida on õhus auto heitgaasides. Kevadist grillihooaega alustades ei pea sügiseste grillimisjääkide eemaldamiseks ostma kallist ja kanget kemikaali. Grilli peseb puhtaks ka sooda-vee pasta, millel tuleb lasta veidi mõjuda. Hõbeesemed saab puhtaks, kui panna need kuuma vette ja lisada sinna soodat. Pärast soodavees leotamist võib veel esemeid hõõruda soodavees niisutatud lapiga, kuid mitte puhta soodaga, kuna see kriimustab hõbeesemete pindu. Kõige lõpus tuleks hõbeesemed hõõruda villase lapiga läikima. Kassi liivakasti lõhna aitab sooda samuti neutraliseerida, selleks puista soodat liiva vahele. Kohvimasinalt kohvipulbrist sadestunud rasvajääkide eemaldamiseks või veekeedukannu puhastamiseks ja sellest katlakivi eemaldamiseks sobib samuti soodalahus. Vala sooda vette (1spl soodat 1 liitri vee kohta) ning lase kohvimasinal selle lahusega töötada. Seejärel lase masinal mitu korda puhta veega töötada. Veelgi tõhusamalt mõjub siin sooda ja äädika lahus. Sooda aitab läikima lüüa kohvi- ja teeplekkidega parkunud tassid. Puista tassidele soodat ja hõõru käsnaga puhtaks. Kui plekid on tugevamad, tee soodast ja veest lahus ning lase sellel tassis seista. Samuti on hästi tõhus sellise plekkide eemaldamisel sooda ja äädika lahus. Nõudepesuveele lisatud sooda teeb nõud puhtaks ja säravaks. Soodat võib kasutada ka nõudepesumasinas tablettide või pesuvedeliku asemel. Kui leotada ja pesta riidest mähkmeid soodavees, saavad need valgema väljanägemise. Sooda ja kuuma vee lahus peseb hästi puhtaks ka lutipudelid. Kui kööginõud on läinud roostetama, vajuta kartuli lõikepind soodasse ja hõõru sellega nõu roosteseid kohti. Seejärel loputa nõud ja pühi need üle oliiviõlisse kastetud lapiga. Koos pesupulbriga pesumasinasse soodat lisades pehmendab see vett ning nii saab pehmeks ka pesu. Pesupulbri võib soodaga asendada lausa kuni poole võrra. Sooda eemaldab pesult ka ebameeldiva lõhna. Riietelt suitsuhaisu eemaldamiseks leota pesu enne pesemist soodalahuses. Sooda ja sooja vee lahusega võib pesta ka mikrolaineahju. Et sooda mõju veelgi tõhusamaks muuta, võib ahju asetada kuumast veest ja tassitäiest soodast valmistatud lahusega täidetud kausi ning lasta ahjul 2-3 minutit töötada. Seejärel pühi ahi paberkäterätiga kuivaks. Dušikardinatelt veeplekkide ja hallituse eemaldamiseks leota kardinaid soodavees või määri neile sooda-vee pastat. Lase pastal üle öö kardinatel seista ning pese see siis sooja veega maha. Lõikelilled püsivad kauem värsked, kui lisada lillevette näputäis soodat. Kammid ja juukseharjad saad rasvast ja mustusest puhtaks, kui leotad neid soojas soodavees. Sooda aitab eemaldada ebameeldiva lõhna vaibalt või madratsilt. Selleks puista soodat vaibale ning mõne aja pärast puhasta vaip tolmuimejaga. Vaibalt või madratsilt plekkide eemaldamiseks sega soodast ja veest pasta ning määri see plekile. Lase pastal kuivada ja harja siis pulber ära. Klaaskarahvini sisemuse puhastamiseks valmista lahus soodast, purustatud kuivadest munakoortest ja soojast veest. Loksuta lahust karahvinis ja lase öö läbi seista. Seejärel loputa karahvini kõigepealt lahjendatud äädikaga ja siis pese see põhjalikult sooja veega puhtaks.