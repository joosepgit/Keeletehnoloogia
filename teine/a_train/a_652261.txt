arvamus.postimees.ee	 Neeme Korv: 202 riigikogulast Ühe lihtsa ajakirjaniku nõder sulg tõrgub kirjutamast, sest ilmselgelt ei suuda ta piisava ehedusega edasi anda eilset meeleolukat palgaarutelu riigikogus. Siin oleks vaja eelmise kümnendi fenomeni Arnold Kurva kordumatut meistrikätt. Pole mõtet hakata ka üle rääkima, et see, mis meie ees avaneb, ongi hästi ettekavatsetud (meedia)etenduse eesriie (vt Kalle Muuli «Pimesikumäng», PM 2.10). Miks mitte, arvestades paljude riigikogu liikmete kirglikku armastust šõubisnise vastu. Ei möödu ju ühtki kommertstelekanalite glamuurset tantsu- ja lauluvõistlust ilma rahvasaadikute osaluseta. Nüüd on muidugi küsimus parlamendi autoriteedis, nagu Väino Linde eile riigikogu kõnetoolist esile tõi. Lisaks räägitakse samas kontekstis veel põhiseaduslikust ja parlamentaarsest kriisist, ohtliku pretsedendi loomisest, mis ähvardab edaspidigi parlamendi populistliku surve alla jätta… Maailmamajanduses on saabunud ärevad ajad ja inimesed lihtsalt peavad säästlikumalt läbi ajama. Eraettevõtted optimeerivad kulusid (loe: koondavad), avalik sektor peab vähemalt aasta või isegi kaks hakkama saama kokkuhoiurežiimil. Riigikogu aparaat tõotab seevastu hoopis laieneda. Tuletame meelde – endiselt on ju jõus mullu suvel üsna kiire ja valutu menetlusega vastu võetud riigikogu liikme staatuse seadus, mis lubab igal riigikogu järgmise koosseisu liikmel võtta tööle isikliku abi. Viimase töötasu saaks olema kuni 35 protsenti riigikogu liikme ametipalgast ja tema ülesanne on seaduses sõnastatud lihtsalt: abi on «lepinguline töötaja, kelle ülesanne on abistada riigikogu liiget tema ülesannete täitmisel». Võib-olla tantsupartnerina, tahaks ironiseerida. Bürokraatia paisumine võimumäel on seda hämmastavam, et sel kümnendil on mitu korda kõne all olnud, kas poleks otstarbekas – eriti nüüd, kus osa otsustamisest on läinud Euroopa institutsioonidele – riigikogu koosseisu vähendada. Näiteks pakkus 81-liikmelise parlamendi ideed president Lennart Meri. President nentis viis aastat tagasi kodanikupäeval kõneldes, et Eesti on Euroopa Liidu kõige väiksem riik, ja küsis, kas Eesti on ka ELi kõige lihtsam ja kõige kokkuhoidlikum riik. «Minu isiklik vastus on eitav,» märkis Meri, kelle ettepaneku erakonnad toona üksmeelselt maha materdasid ja populismiks tembeldasid. Arvestades majanduses kujunenud olukorda ei peaks riigikogu tegelema üksnes töötasudega, vaid peatama ka abide – suure tõenäosusega noorparteilaste – värbamise kava. Või pole ligi kolmkümmend miljonit krooni taas kõneväärt?