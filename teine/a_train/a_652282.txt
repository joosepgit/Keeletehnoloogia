arvamus.postimees.ee	 Väikeparteisid aitab suur teema, mis inimestele tegelikult korda läheb. Parteilisele tegevusele võiks eelneda keskse teema selge formuleerimine ja see peab olema ühiskonda käivitav teema. Isegi ühinemiseks on vaja sotsiaalset kapitali. Lihtsalt ühinemine võib aidata vaid üksikuid juhtfiguure edasise töökoha kindlustamisel, väikeerakondade ideed ei saa enamasti olulist kohta ühenderakonna programmis, eriti kui sotsiaalne kapital on väga erineva erikaaluga. Selleks, et inimeste reaalseks valikuks saada, on vaja kandvat ideed ja inimesi nende ideede taga. Uute tulijate puhul on saanud saatuslikuks see, et kaasatulejad ei taipa poliitikas osalemise reaalsusi ning kas pettuvad masinavärgis ja taanduvad või jäävad hätta praktilises poliitikas tegutsedes. Roheliste erakonna tulek ja hääbumine on ilmekas tõestus, et uutel tulijatel on võimalus, aga selle võimaluse võib väike grupp auahneid ja omaenda eesmärkidel tegutsevaid inimesi kiiresti maha mängida.