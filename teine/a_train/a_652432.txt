arvamus.postimees.ee	 Juhul kui helkuri või helkurivesti kandmise nõue aitab inimelusid päästa ning teist sama mõjusat aga vähem vabadust piiravat vahendit ei ole leitud, on selline vabaduse piiramine õigustatud, vastab Eesti Inimõiguste Keskuse juhataja Kari Käsper Postimehe arvamusportaalis teoloog Malle Pärnale. REKLAAM Malle Pärn viitas oma artiklis, et helkuri või helkurvesti kandmise nõue on tema inimväärikuse alandamine. Tõsi on see, et inimväärikusest tulenevad kõik ülejäänud inimõigused ning selle riivet tuleks võtta tõsiselt. Samas ei ole kohane inimväärikuse mõistet devalveerida, pidadas seda riivavaks kõike, mis ei meeldi. Vastasel juhul võiks inimväärikuse riive alla paigutada kõik kellegi jaoks ebameeldivad ja tülikad, aga vajalikud asjad, nagu näiteks maksude maksmine. Seega tuleks inimväärikust mõistena vaadata võimalikult objektiivselt, lähtudes tänapäevastest ühiskondlikest väärtustest ja hoiakutest. Eesti Inimõiguste Keskuse aastaaruandes inimõiguste olukorrast Eestis eelmisel aastal on näiteks välja toodud hooldushaiglates aset leidnud ja meediakajastatust saanud juhtumid, milles haigete hooletusse jätmine võis nende inimväärikust alandada. Samuti on varasemal ajal peetud inimväärikust alandavaks mõnede meie kinnipidamisasutuste seisukorda. Nende kitsaskohtade likvideerimisega tuleb nende ilmnemisel igas riigis aktiivselt tegeleda. Konkreetses olukorras on reeglitel selge ja konkreetne eesmärk. Vaielda võib vahendite ning selle osas, et autojuhtidel peaks olema veel suurem vastutus, aga see vaidlus väljub inimõiguste-alase debati raamistikust. See puudutab laiemalt küsimust, kui palju reeglitega inimeste elu korraldamisse sekkuda soovime, see tähendab kui suur roll on riigil inimese kaitsmisel teiste inimeste ja ka tema enda enda enesehävitusliku tegevuse eest. See on poliitiliste valikute küsimus, mida Malle Pärn ja teised saavad mõjutada läbi demokraatlikus otsustusprotsessis osalemise. Isiklikult arvan, et inimelul on suur väärtus ning juhul kui helkuri või helkurvesti kandmise nõue aitab inimelusid päästa ning teist sama mõjusat aga vähem vabadust piiravat vahendit ei ole leitud, siis leian, et selline vabaduse piiramine on õigustatud.