www.naisteleht.ee	 Emil (47) sätib lauale kolm küünalt ja heidab neile õrna pilgu — muusik esitleb oma kätega valmistatud glasuurimata punasest savist küünlaümbriseid, mille sisse on ta valanud meevahast küünlad. «Kui üks esimestest küünaldest, mis tegin, mul käest kukkus ja katki läks, siis käis südamest lausa külm jutt läbi.» Emil haarab kätega südamest, lööb pea kuklasse ja teeb dramaatilise grimassi — artistlikkust pole ta minetanud ka käsitöölisena. Tahab minna hinge Käsitööarmastus on muusiku hinges ja südames juba ammustaegu oodanud, et Emil ta lõpuks valla laseks. «Mulle nii meeldib seda teha: mätserdan savi, lõikan liistaka valmis, keeran kokku ja pistan ahju küpsema. Siis sulatan vaha ja valan vormi.» Emili silmades lõkendab seda rääkides kaval tuli. Lõpuks ometi teeb ta midagi, millest ta on unistanud juba lapsepõlvest peale. «Mulle on alati meeldinud inimesed, kes oskavad teha midagi oma kätega. Pean silmas just vanaaegset arusaama tegemisest — et tegid kellelegi kingad, mööblitüki ... Eesmärgiga, et need asjad kestaks ning läheks korda. Tänapäeval on see mõtteviis ununemas,» arutleb ta. Emilile on väga tähtis ka see, et tema looming läheks küünlasaajale hinge ja tunduks lahe. Seni on ta teinud vaid väikeseid koguseid, teades enamasti, kellele tema käte vahel valmivad küünlad kuuluma hakkavad. Seepärast on ta ka igasse küünlasse, mõeldes selle saajale, sulatanud omalt poolt häid mõtteid ja soove. «Ma nimetan neid infotedastavateks valgustiteks,» täpsustab mees. Emili vaimusilmas võiksidki tema küünlad rännata mööda ilma ja levitada kõikjale häid mõtteid. «Näiteks saadad mehe komandeeringusse või tütre välismaale õppima ja annad talle kaasa küünla, mille peale on kirjutatud tema nimi ja sisse mõeldud head mõtted. Minu valmistatud küünlaümbrist saab ju ka ise uue küünlavahaga täita ja taaskasutada,» unistab käsitööline Emil. Otsib mõttekaaslast Küünlavalmistamisidee torkas Emilile pähe aasta tagasi nagu välk selgest taevast. «Ühel hommikul ärgates kargas kohe selline mõte pähe,» mäletab ta. Nüüd otsib Emil mõttekaaslast, kellega koos küünlaäri laiemaks paisutada. «Leiaks kellegi, kellel oleks samasugune lähenemine — et need küünlad pole ühekordsed «nähh-sähh-võta»-julgad või et tolmuvad kuskil laos. Turbot ei saa panna, inimesel peab ikka selleks asjaks tahet olema,» arutleb Emil, kes ei taha oma ettevõtmist kasvatada suureks tööstuseks, kus vorbitakse sada «Peetrit» ja viissada «Pauli» päevas. «See peab jääma ikka käsitööks.» Emil pole kindel, kas tema hobi hakkab kunagi ka midagi sisse tooma, kuid raha pärast ta seda ju ei teegi. Samas ta vihjab, et on oma idee patenteerinud ja üritab seda võimalusel välismaale müüa. «Tehtust tuleb ikka rõõmu tunda!» ütleb ta. Täpselt samasugust rõõmu on ta tundnud igast oma lauldud laulust või juhitud saatest. Paraku on neid rõõme viimasel ajal hõredaks jäänud. Seni avalikkusele bändi Compromise Blue lauljana tuntud Emil ei salga, et esinemisi on vähem ning seepärast peabki ta mõtlema ka alternatiividele. Seega on puhas õnn, et keegi kuskilt talle tol saatuslikul hommikul südamelähedase küünlamõtte pähe põlema pani. «Kohe-kohe on mul Tallinna külje all valmimas töökoda. Sinna kutsun hea meelega inimesi endale ise neid küünlaid valmistama,» pole Emil kade. Ta loodab südamest, et ilusa asja valmis tegemine omaenda kätega pakub teistelegi sama suurt rahuldust nagu talle. Ja ta näeks hea meelega, et küünlaid tullakse valama ning voolima kohe kogu perega. «Et perel tekiks koostegemise tunne ja traditsioonid,» unistab Emil. Ta teab, millest räägib — Emili kodus on juba hulgi taldrikuid-tasse-küünlaid, mille tegemisel ka tema viieaastane tütar Sofia on kaasa aidanud. Kaire-Külli Kuldbek