www.naisteleht.ee	 Kefta tagine ehk hakklihahautis tomatikastmes 700 g looma- või lambahakkliha 1 väike sibul 2 küüslauguküünt 2 sl peterselli 2 sl koriandrit ½ tl Cayenne’i pipart ½ tl jahvatatud ingverit 1 tl vürtsköömneid 1 tl paprikapulbrit 2 sl oliiviõli 4 muna soola Kaste 2 sl oliiviõli 1 sibul 2 küüslauguküünt 2 tl jahvatatud vürtsköömneid ½ tl kaneeli 1 tl paprikapulbrit 400 g purustatud (konserv)tomateid 2 sl hakitud koriandrit soola pipart Meie tegime selle retsepti valmis tavalises potis, mõeldes sellele, et paljudel lugejatel spetsiaalset tagine’i pole. See käis nii. Esmalt valmista lihapallid. Sega kokku hakkliha, hakitud sibul, küüslauk ja maitseained ning veereta tainast väikesed pallikesed. Pruunista lihapalle pannil õlis 8–10 minutit ja tõsta siis taldrikule tahenema. Valmista kaste. Prae hakitud sibul oliiviõlis keskmisel kuumusel pehmeks, lisa hakitud küüslauk, vürtsköömned, kaneel ja paprika ning prae 1 minut. Sega sisse purustatud tomatid, maitsesta soola ja pipraga ning lase kaste keema. Lisa 2–3 sl vett ja jäta madalale tulele 15 minutiks hauduma. Lisa lihapallid, kata kaanega ja hauta 10 minutit. Sega sisse koriander. Löö munad pannile tomatikastme peale ja kuumuta nõrgal kuumusel (ära kaant pannile pane), kuni munavalged on hüübinud. Serveeri krõbeda saiaga. Kui soovid sama roa valmis teha tagine’is, siis käib asi veidi teisiti. Pruunista pliidil tavalisel pannil hakklihapallid ja tõsta tagine’i. Sega kokku hakitud sibul, küüslauk, vürtsköömned, kaneel ja paprikapulber ning prae seda segu pannil oliiviõlis umbes minuti jagu. Lisa tomatid ja tõsta segu lihapallide peale haudepotti. Pane ahju 180 kraadi juurde hauduma. Mõne aja pärast lisa koriander ning munad. Hauta, kuni roog on küps. Maroko kanahautis 2 suurt sibulat 500 g kana (kondiga tükke) 6 sl oliiviõli ½ tl ingveripulbrit 1 tl safranit soola pipart Lõika sibulad õhukesteks poolratasteks ja pane haudepoti põhja. Pruunista pannil kanakintsud (umbes 4 minutit mõlemalt poolt) ning tõsta sibula peale. Lisa maitseained ja oliiviõli. Sulge pott ja raputa seda kergelt, et kõik koostisained seguneksid. Lase umbes 180 kraadi juures 40 minutit haududa. Kui sibulad hakkavad poti põhja kinni, vala peale veidi oliiviõli või vett. Serveeri Maroko saia, pika saia või pitaga. Lambahautis 1 kg lamba kintsu- või õlatükke 2 sl oliiviõli 25 g võid 1–2 sibulat 1 tl jahvatatud ingverit 1/2 tl safranit 1/2 tl kurkumit 1 sl koriandrit 1 sl peterselli 1 kaneelikoor 125 g kuivatatud ploome 25 g mandlilaaste 2 tl mett soola pipart röstitud seesamiseemneid Maitsesta liha soola ja pipraga. Kuumuta õli paksema põhjaga potis ja pruunista liha. Tõsta pruunistatud liha kõrvale taldrikule. Lõika sibulad pooleks ja seejärel õhukesteks viiludeks. Pane samasse potti, kus praadisid liha, või ja sibul ning kuumuta, kuni sibul on pehme ja kergelt pruunikas. Tõsta liha ja praetud sibul tagine’i-potti, lisa ingver, safran, kurkum ning 100 ml vett. Siis kaneelikoor, koriander ja petersell ning veel vett nii palju, et liha saaks kaetud. Hauta ahjus 1,5 tundi (kuni liha on pehme). Sega sisse ploomid ja mesi ning lase ilma kaaneta veel 15–20 minutit haududa, kuni liha tuleb kergesti kondi küljest lahti ning kaste on vähenenud. Serveerimisel raputa peale röstitud mandleid ja seesami­seemneid. Serveeri saia või riisiga. Tavaline pott või tagine? Algupärane tagine, tutvustab Reelika, on valmistatud raskest savist, mõnikord värvitud või glasuuritud. See koosneb kahest osast: alumine osa on lame, ümmargune ja madala servaga ning selle peal on suur koonuse- või kuplikujuline kaas, mis hoiab kuumust kinni. Tänu sellele saab toit aeglaselt haududa. Alternatiivina võib kasutada haude- või kiirkeedupotti – ka neis tuleb toit hea. Igapäevaselt on see ehk mugavamgi, sest traditsioonilisel viisil tagine’i-nõus valmistades haudub toit kaua, tavaliselt tunde. Aga mekk ja emotsioon on siis muidugi sootuks teised.