www.naisteleht.ee	 Legendid ja muinasjutud Norra mägedes ja ürgmetsades elavatest trollidest väärivad kindlasti seda, et minna ise nende jälgi otsima. Kersti Hedmark *** Toit: Brunost Kes üldse teab midagi Norra köögist, kui muidugi kalalette ehtiv Norra lõhe välja arvata. Ehkki eeldatavasti peaksid mereäärse riigi parimad palad tulema merest, on Norras käies kohustuslik proovida eriliselt valmistatud kitsepiimajuustu – brunostit. Pruun ja magus juust on kuulus peamiselt oma kodumaal, ent kummalisel kombel ei tähenda see, et brunost maitseks ainult norrakatele. Jook: Piim Norras on palju-palju tillukesi farme ja tublisid talupidajaid. Keskmises Norra talus on 15 lehma, neil kõigil on nimi ja peremees tunneb neid kõiki nägupidi. Ilmselt tänu sellisele personaalsele lähenemisele ja sobivale kliimale annavad Norra lehmad kõige rohkem ja ilmselt ka kõige paremat piima Euroopas. Raamat: Peter Stammi «Hajusad maastikud» Peter Stamm on õigupoolest üks andekamaid Šveitsi kirjanikke, ent tedagi on paelunud Norra ilu. Raamatu peategelane noor Kathrine elab Põhja-Norra kalurikülas ja pole kunagi käinud polaarjoonest lõuna pool. Ehkki kirjaniku eesmärgiks oli jäädvustada piiga hingemaastikku, on raamatusse pääsenud ka karget Norra ilu. Kuidas kohale saab? Norra avastamise retkele on mõistlik asuda oma auto või turismigrupiga, mille buss kõik trollide sissekäidud käänulised rajad õnnelikult vastu peab. Hommikul Stockholmist või Kapellskärist startides jõuab juba õhtuks Norrasse. Kuigi lõpuks viivad Norrasse kõik teed, seavad Skandinaavia mäestiku idaserva põhja-lõunasuunalised orud teevalikule teatud piirid. Kõige tavalisem ja lihtsam on võtta suund Oslole. Bussireise Norrasse teevad Eesti reisikorraldajad kindlasti ka järgmisel suvel, näiteks tasuks pilk peal hoida Germalo (www.germalo.ee) reisikalendril. Kooliõpilastele korraldab põnevaid Norra-ekskursioone Go Travel (www.gotravel.ee). Omal käel seiklusi otsima minnes tasuks kõrva taha panna, et erinevalt laudsiledaist asfaltteedest on treppisõidetud kruusateed Norras enamasti tasulised. Ja arvestage, et mägistel teedel vaateid imetledes päevas kuigi palju üle saja kilomeetri edasi liikuda pole mõtet. Vaid looduse ilu vaatama minnes ei kujune reis ka kuigi kulukaks – paarisaja Eesti krooni eest saab telgi üles lüüa mugavustega (soe dušš, köök) kämpingus.