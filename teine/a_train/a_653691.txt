www.bioneer.ee	 Pealinnas arvatakse olevat 10 000 kodutut. Igal aastal leitakse rohkem vägivallatundemärkideta tuvastamata surnukehi, kodutute öömajades veedab öö rohkem inimesi, kui seal kohti on. Paljud nende klientuurist koonduvad slummistunud linnaosadesse, mille elanikud moodustavad „suhteliselt suletud ringkonna, kus on tekkinud oma subkultuur, valitsevad neile mõistetavad õigluse ja õiguse kriteeriumid, oma moraal, mis suures ulatuses on vastuolus ühiskonna enamuse moraalsete tõekspidamiste ja riigis kehtestatud õiguskorraga“. Linnas on „tekkinud täiendav sotsiaalse pinge allikas, mis genereerib kuritegevust, haigusi (tuberkuloos jt), soodustab narkomaania ja prostitutsiooni levikut, segab või häirib asumi elanike igapäevaelu“. Seda situatsiooni saaks hea disaini ja avaliku teavitustöö abil muuta, usuvad arhitektid. 2005. aasta sügisel korraldas Arhitektide Liit workshop’i “atraktiivsete arhitektuursete lahenduste leidmiseks kodutute elu korraldamiseks“, ettepanekut ajutisele elamisele, kus oleks tagatud inimese eksistentsi esmased vahendid ja turvalisus. Pildil: Laila Põdra, Tricia Stuth, Marko Järvela. Linnakiosk, 2005. Valminud töödes hakkab silma kaks stsenaariumi: kas futuristlikud projektid – elamine (irreaalsele) supervagabundile –, mis jäävad ilmselt kuhugi heade ideede sfääri ühiskonda järele ootama, või mõnd juba olemasolevat tarbeeset muutev-täiustav lahendus. Paljud toovad kodutu koos tema uue koduga tänavale, avalikku ruumi, kus ta täidab senise tühiku – nagu lillemüügiputkaga või avaliku WC-ga Laila Põdra, Tricia Stuth, Marko Järvela oma efektses töös Linnakiosk – või on objektid kaetud suurte reklaampannoodega, et möödakäijatele selle elukülje olemasolu meelde tuletada. See pole mitte parasiitlus, vaid sümbioos. Töödest kõige sümpaatsem oli aga Katrin Koovi, Kaire Nõmme, Heidi Urbi ja Siiri Vallneri sõiduteede vahel paiknevate reklaamtahvlite modifikatsioon, kus kahe pannoo vahelisest 1,1 m laiusest ruumist saaks öine peatuskoht ühele-kahele inimesele. „Linna keskel, heade vaadetega, turvaline, koristamise eest kannab hoolt tänavapuhastusfirma“, kirjeldavad autorid. Kui need varjualused kesklinnast väljapoole hajutada, oleksid suveöödel ilmselt õnnelikud ka joodikud, tee peale jäänud hääletajad ja armastajapaarid. Väliselt on eelmisele tööle sarnane ka Indrek Saarepera mobiilne ajutine elamisüksus ”üksikule vähenõudlikule inimesele”. Mõnikord ümbritsevale täiesti avatud, mõnikord tihedaks uruks kokku pakitud, tundub see lahendus kõige elujõulisem, sest on kõige laiemalt kasutatav. Nagu autor ise välja toob, näiteks ka katastroofipiirkondades. Paistab, et nõudlus selles vallas ei vähene ning seda ei saa enam ka nii kergelt ignoreerida kui kodutuid. Pildil: Katrin Koov, Kaire Nõmm, Heidi Urb, Siiri Vallner. 2005. Disainer saab kodutu avalikkuse ette tuua, eksponeerides teda tema hädas, erilisuses ja puutumatuses. Teised hoiavad kodututele mõeldud lahendused nii ühiskonna kui ka nende endi rahuks muust maailmast kõrval, pakkudes vaikset elu, ja kui tahet on, rehabiliteerumist läbi töö. Ainuüksi arhitektid ei saa kodutuse probleemi lahendada, aga on hea, et nad on õla alla pannud.