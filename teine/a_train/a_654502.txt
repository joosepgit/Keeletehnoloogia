www.naisteleht.ee	 Sandra Bullock ja Keanu Reeves on kümne aasta tagant taas kokku saanud, ja õnneks mitte selleks, et kunagisele hittfilmile «Kiirus» järg teha, vaid selleks, et inimesi romantiliselt kinno meelitada. Seekord Lõuna-Korea filmi «Il Mare» uusversioonis. Pisut ka sisust. Kate Forester (Bullock) lahkub kalliks saanud majast järve ääres, et asuda tööle Chicago haiglasse. Ta jätab järgmisele üürilisele aadressi, kuhu saata tema post, ja vabandab muuseas, et värvised käpajäljed maja trepil olid seal juba enne teda. Alex Wyler (Reeves), räämas maja uus elanik, ei pööra Kate’i kirjale tähelepanu kuni päevani, mil hulkuv koer värskelt värvitud trepile käpajäljed jätab. Alex saadab Kate’ile küsimuse: mis päev täna on? Naise vastus on hämmastav – selgub, et üks neist elab aastas 2004, teine aastas 2006… Juhuslikest kirjadest sünnib armastus. Kuid kas saab see püsima jääda, kui nende kahe maailmad pole ainult erinevad, vaid ka ajanihkes? Igaks juhuks lõppu ära ei räägi. Täpsemalt on süžeepöördeid kaunis keeruline kirjeldada, sest film rändab ajas, segades kõikvõimalikke dimensioone, mis üldse sassi minna saavad. Kui oled paratamatu realist, kes filmi vaadates arvutab aastaid, juurdleb dialoogi jaburuse üle ja aina imestab, kuidas saab üks koer korraga kahes kohas olla, ei leia sa sellest linateosest midagi nauditavat. Aga seda kõike ei tasugi tähele panna, parem naudi filmi: loogikaga liialt pead vaevates võib sul filmi ilu kahe silma vahele jääda. Nii et otsi endas üles romantiline mina ja mine kinno temaga.