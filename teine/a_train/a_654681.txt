www.naisteleht.ee	 Tema arvates on kaheksa aastat ühes organisatsioonis töötada väga pikk aeg. «Asjad ammendavad ennast,» väidab 24aastaselt TV 3 uudistetoimetuses alustanud Lauri. «Sa pead fännima seda, mida teed, pead nii-öelda põlema kaasa, eriti ajakirjanduses.» Töö nimel on Lauri palju ohverdanud. Eriti kolm aastat tagasi, mil töötas ka Star FMis hommikuprogrammi toimetajana ning pidi ärkama hommikul kell neli. Pärast tuli minna teleuudiseid tootma. Elu kiskus kiiva «Ohverdatud on sõpradele ja endale mõeldud aega. Lähedaste arvelt on kõike tehtud. Mul tekkis tihti küsimus, kas ma üldse olemas olen. Mõni üksik telefonikõne andis sellest vaid märku,» muutub Lauri lähiminevikust rääkides mõtlikuks. Oma Viimsi kolmetoalises korteris on Lauri elanud juba peaaegu aasta üksinda. Kaaslast tal pole. Seda kommenteerib ta napisõnaliselt, et ega väga palju saa elus ka kompromisse teha. «Et inimesega koos olla, peab olema säde, mis ütleb iga päev mõlemale: ma tahan ärgata parema inimesena, ja mitte ainult iseenda pärast. Inimesega peab tekkima side ja naine peab olema emotsionaalselt intelligentne, mis ei tähenda sageli seda, et ta on palju lugenud. Sama oluline on see, et ta ei unustaks tundeid.» Uued väljakutsed Pannes ühe avalduse lauale, oli Lauril teine leping sama hästi kui taskus. «Jah, mulle tehti huvitav pakkumine, teadsin, mida edasi teha,» kinnitab Lauri. Augustis alustab ta Eesti Raadios ühiskonnaelu ja poliitikavaldkonna vastutava toimetajana. «Nägin päev enne otsuse teatavakstegemist Margus Allikmaad (Eesti Raadio juhatuse esimees – toim.) kes naljaga manitses, et ma Sulevile (Sulev Valner, Eesti Raadio juhatuse liige – toim.) «ei» ei ütleks,» naerab Lauri. Siiski loodab endine teleajakirjani poliitikasaadete kõrvalt ka kergemat laadi raadiosaateid teha. «Jooksevkont defitsiidist küll kogu aeg rääkida ei taha, tahaks ikka inimesi ka puudutada,» muigab Lauri. Puhkab täiel rinnal Lauri pole päevagi koolis ajakirjandust õppinud, tal on taskus hoopis TÜ usuteaduskonna lõputunnistus. «Ülikool sai tegelikult niimoodi lõpetatud, et ma ei teadnud, mis must edasi saab. Läksin Saksamaale ja kui sealt tagasi tulin, kutsus Enn Eesmaa mind TV 3 uudistesse,» räägib ta ja rõhutab, et TV 3 jäid maha toredad kolleegid, kellega tal on head suhted. Enne kui Lauri uute väljakutsetega rinda pistma hakkab, võtab ta aja maha. «See saab lahe elu olema,» juhatab Lauri sisse oma paarikuise suvepuhkuse, mille ta kavatseb veeta peamiselt reisides. «Siis tuleb end uuesti proovile panna.» Loo ilmumise ajal naudib Lauri juba nädalat Bulgaarias. Järgmisena võtab ta ette Šveitsi.