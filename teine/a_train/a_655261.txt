www.advent.ee	 Sa veedad oma puhkust üksikul saarel. Ühel päeval jalutad piki kaljuserva, peatudes aeg-ajalt, et heita pilk vastu kaljut murduvatele lainetele. Tuule, lainete ja merekohina kombinatsioon on meeliülendav. Ühtäkki näed kalju ääres istumas väga vana meest, kes vaatab mere poole. Ta pilk on naelutatud merele ja näib, et ta ei märka sind. „Mida te vaatate?” küsid sa. „Kas te ootate mõnda laeva?” Ta ei vasta. Sa lähed talle lähemale, kuid ta ei ole ikka veel sinu kohalolu märganud. Kuigi ta silmad on avatud, jääb mulje, et ta ei ole tegelikult seal koos sinuga ning et ta silmad vaatavad midagi sellist, mida sina näha ei suuda. Ikka ei tule mitte mingit vastust. Veidi lähemale astudes liigutad mehe silme ees oma kätt. Ta ei pane sind ikka veel tähele. Mõeldes, kas meest raputada, kutsuda politsei või istuda tema kõrvale ja oodata, mis edasi juhtub, otsustad viimase kasuks. Mõne hetke pärast hingab vana mees sügavalt ja tema silmavaade muutub teraseks. Ta vaatab enda ümber ja märkab sind. Sa sätid end nii, et vajadusel kiiresti püsti tõusta ja ära minna, kuid ta naeratab sulle sõbralikult ja ütleb: „Sa vist imestad, mis siin toimub.” Noogutad ettevaatlikult. Naeratades jätkab ta: „Sa ehk ei usu seda, kuid ma suhtlesin just Jeesuse endaga! Ja sa ei usuks, kui imeliseks ja suurepäraseks Ta on muutunud ajast, mil Ta taevasse läks. Ja mitte ainult seda, Ta ütles mulle ka kõik tuleviku ja maailma lõpu kohta. Kas sa soovid, et ma räägiksin sulle ka?” Kas sa oleksid huvitatud? Või paneksid ta teiste veidrikega ühte patta? Ma ei tea, kuidas reageeriksin mina, kui juhtuksin kohtuma kellegi Johannese-sarnasega. Kuid ma tean üht: Ilmutusraamat on paljud halvustajad üle elanud. See on tänapäeval kindel klassika. See võib sind tuua lähedasse osadusse Jeesusega. Ma kutsun sind teekonnale koos selle raamatuga. Issand, ma alustan uut aastat raamatuga, mis on möödanikus tekitanud rohkem küsimusi, kui andnud vastuseid. Aita mul leida sel aastal võti sügavama suhteni Sinuga.