www.naisteleht.ee	 Tegelikult on Tarmo arvates päris hea, et ajakirjandus neid pidevalt üle ei kuula. «Mitte et ma oma peret alahindaks, aga lihtsalt ei leia, et minus on midagi erilist,» selgitab endine radikaalne punkar. «Olen täiesti keskpärane hall inimene. Sõidan bussi, trolli ja trammiga. Ei tea ma midagi autodest, ei ehita mingit maja. Kõik see, millega keskmine edukas eestlane tegeleb, mind suurt ei puuduta.» Elu kolme naisega Üldiselt peab abikaasaga juba 16 aastat tagasi tuttavaks saanud jalkafänn end suhteliselt õnnelikus seisus meheks. «Ei ole harvad juhtumid, kus lähen voodisse ühe naisega ja hommikul ärkan kolmega,» muheleb humoorikat punkmuusikat viljelev Kojamees. «Vot see on asi, millega paljudel meestel ei ole kiidelda. Ehk siis tütred ronivad vahel hommikul meie juurde. Seltsis segasem!» Teises klassis õppivat Triin Marleeni (8) ja lasteaia eelviimases rühmas käivat Karoliinat (5) kasvatav paar ei oskagi täpselt ütelda, mis neid teineteise juures niimoodi võlus, et nad otsustasid leivad ühte kappi panna. «Võib-olla minu poolt see, et Kai on mulle 180 kraadi vastand,» arvab pereisa. «Ühisosa, mis meile mõlemale sobib, on imeväike. Sellega olen harjunud, hea pidev kompromiss on kogu aeg kõikvõimalike asjadega.» Nimetab asju õigete nimedega Kojamees naerab, et vahel naine viskab, et otsigu ta siis endale mõni siuke, kes kohe kõigega nõus on. «Aga see ei oleks ka jälle see! Ehkki samas ma võib-olla tahaks natuke suuremat ühisosa meie arvamustele.» 40. eluaastatele lähenev tüüpiline keskeakriisis vaevlev Eesti mees Kojamees kohe kindlasti ei ole. Praeguse aja kergekäelise naistevahetamise mõistab ta hukka. «Enam nagu ei suhtutagi eriti halvasti, kui jälle mingi ärimees on vahetanud naise vähe nagu noorema vastu,» toob truu abielumees näite. «Keegi ei ütle, et too uus on perelõhkuja!» Poliitika vastu tekkis Isamaaliitu kuuluval Tarmol huvi juba teismelisena, trotsist toonase süsteemi vastu. «Siis ma olin radikaalne noor punkar, kes ei sallinud nõukogude sümboolikat ja muud sellega seonduvat,» meenutab ta vanu aegu. Võitlusse moraalsuse eest! Tarmo arvates on Eesti juba liiga liberaalseks muutunud – põhiväärtusi tuleks ikka hoida. Näiteks meie emakeelt ja üldist moraali. «Näiteks homod lähevad ikkagi teatud määral üle piiri. Räägivad abielust ja õigustest. See on ju pseudoprobleem! Ma leian, et kui ühel poolel on arvamus, siis peaks sõna saama ka teine pool,» õiendab Kojamees. Tarmo usub, et homosid tema väljaütlemised ei üllata, sest tema meelsus on ammu teada. «Mina ei roni nende mängumaale ja nemad minu omale – kogu lugu!» teatab ta.