www.bioneer.ee	 Organisatsioon Iiri Keskkonna Sõbrad juhib valitsusele saadetud kirjas tähelepanu sellele, et ka paberkottidel on oluline keskkonnakoormus, kilekottide omast mõnes mõttes hullemgi. Rühm viitab Šotimaal tehtud elutsüklianalüüsile, milles näidatakse paberkottide hävitavat mõju keskkonnale nii nende tootmisel kui ka prügikssaamisel. Paberkottide tootmine suurendab veetarbimist ja atmosfääri hapustumist. See mõjub halvasti inimtervisele, tundlikele looduskooslustele, tingib metsade hävimist ja järveelustiku väljasuremist. USA-s on erinevalt Euroopast pikaajaline paberkottide kasutamise traditsioon ning seal teevad paljud omavalitsused kõik, et muuta ühekordse kasutamisega kotid võimalikult ebapopulaarseks. Esimesena kehtestas Washingtoni linn maksu mitte ainult plastik- vaid ka paberkottidele. Järgnesid Portland, Seattle, Los Angeles ja San Francisco. Kokku kehtestas mistahes ühekordseile kottidele mullu maksu rohkem kui 20 linna kogu USA-s. Iiri keskkonnakaitsjad tõdevad veel, et paberkott kaalub kilekotist umbes kuus korda rohkem, on neli korda kallim ja võtab kümme korda rohkem laoruumi. Paberkott läheb kergemini katki, mistõttu võetakse neid enamasti ühe asemel kaks. Iiri loodusesõprade hinnangul on just praegu, kus majanduse seis halb ja inimesed tavalisest kokkuhoidlikumad, õige aeg harjutada ostjaid oma kotiga poes käima.