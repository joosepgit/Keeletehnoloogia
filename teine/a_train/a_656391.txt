www.naisteleht.ee	 Lehte kaks poega ja tütargi pole emale ütlemata jätnud, et too olla parasjagu edev. Ega daam neile vastu vaidle – erinevalt paljudest inimestest, kes end ekraanilt nähes sarjama ja ohkima kukuvad, leiab Lehte, et temal pole häda midagi. Lehte esimesed ekraanikogemused pärinevad Reet Linna juhitud saatest «Obladii-obladaa». Teles on ta laulmas käinud ka kooriridades. «Mul on videod oma esinemistest. Kui telekast tuli, võtsin peale.» Esimene telemäng, kus Lehte käis, oli «Reisile sinuga», mida tookord juhtis Henrik Normann. Juhtus aga nii, et publiku hulgast sattus ta hoopis mängijatooli – keegi osalejaist jäi tulemata ja Lehte oli piisavalt südikas, et teda asendada. «Siis tuli väike pabin sisse küll. Ma olin nagu näitleja,» naerab ta ise. «Pärast ekraanilt sain aru, et olin pinges!» Võitu Lehtele ei tulnud. See-eest premeeris telekanal teda Lapimaa-reisiga, et tunnustada tema kena panust saate tegemisse. Siirdus telest filmidesse Paljudest telesaadetest on Lehtel kogunenud muljetavaldav hulk trofeesid. Ükskord võitis ta näiteks peolaua kuuele inimesele ühes vanalinna kohvikus. ««Kahevõitluse» saates käisime kogu aeg!» kuulutab särtsakas vanaproua. «Seal oli nii, et kui oli õnne, said ka mõne auhinna.» Ja «Teleoksjoni» saates käis Lehte peaaegu iga kord. «Poolteist tundi istume publikus, aga saade näidatakse telekas poole tunniga ära,» teab Lehte telemaailma kulissidetaguseid. Lehte ekraanikogemused ei piirdu ainult telega – ta on statistina üles astunud mitmes Eesti filmis. Seal, ütleb Lehte, pidi ikka midagi ka tegema, niisama plaksutamisest ei olnud juttugi. Teleseriaalis «Waba Riik» oli Lehtel lausa paarilauseline osa. «Mind ei ole eriti välja lõigatud. Just filmikaameramehed ütlevad, et sellel on na ilus taani nina!» Näitlejaks õppida ei saanud Enne pensionile jäämist töötas Lehte kaubaautojuhina. See seletab ka tema head füüsilist vormi: üsna tihti tuli tal vagunisse ja maha laadida 40kiloseid suhkrukotte. Lisaks on Rahvarinde loomise juures olnud Lehte Kaitseliidu kapral ning abipolitseinik. «Noorena tahtsin näitlejaks minna. Mul oli annet, aga mul ei olnud rahavõimalust, vanemad ei kasvatanud mind,» räägib ta. «Nojaa, eks natuke teeb kadedaks küll, et ise saadet juhtida või näidelda ei saa. Aga kui haridust ei ole, mis sa teed!» Praegu on Lehte kahevahel, kas minna «Võta või jäta» saatesse mängijaks või ei. «Mõtlesin, et nii nõme on, kui vanainimene läheb sinna,» peab ta aru. Samas väljakutse on olemas. Loodame, et saame varsti tema mängule pöialt hoida! Helen Eelrand