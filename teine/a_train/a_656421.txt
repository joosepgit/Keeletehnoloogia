www.naisteleht.ee	 Ajal, mil kõmuajakirjandus sepitses kuulujuttude põhjal lugusid, kuidas Tallinna endine abilinnapea Tsahkna raseda naise maha jättis, punusid Anders ja Annely rõõmsalt Kaberneemes pesa ning ootasid esiklapse sündi. Andersi (36) ja Annely (23) teed ristusid ühel väga lõbusal õhtul eelmise aasta suvel. «Peale Annelyga kohtumist polnud võimalustki, et asjad teistmoodi oleks,» meenutab Anders. Kõmu Andersi ja Virzinja Kotkase suhte ümber oli jätnud Annelyle väga halva mulje, ja kuigi mehe eelmine suhe oli lõppenud, küttis meedia kirgi ikka edasi. Seetõttu pidi Anders uue armastuse nimel tublisti vaeva nägema. «Mitte päris nii, et igal teisel päeval saatis 25 roosi, aga peaaegu,» naerab Annely. Anders poetab vahele, et tema arvates on loomulik, et naise usalduse peab võitma siiruse ja lugupidamisega. Seda enam temal, kelle suhtes oli ajakirjandus tekitanud tõsiseid eelarvamusi. Sünnipäevakingiks lapseuudis Kindlama pöörde võttis Annely ja Andersi suhe tutvumisest ligi pool aastat hiljem. «Eks Anders oleks pidanud veel vaeva nägema, aga siis tuli meile üks tore uudis,» naerab Annely. Jaanuaris tehti Beatrice M.A.S.S. Modelnetis modellina töötavale naisele esimene pakkumine välismaalt. Annely sõitis Milanosse ja mõni nädal hiljem Anders talle järele. Koos avastasid nad seal, et ei olnud enam kahekesi, vaid hoopis kolmekesi. «Saime rasedusest teada minu sünnipäeval. See oli tõesti parim kingitus!» rõõmustab Anders tagantjärelegi. Seepeale pakkis Annely asjad ja sõitis mehega tagasi Eestisse lapse sündi ootama. Modellikarjääri nurjumise pärast Milanos ta ei kurvasta. «Kuigi laps polnud meil planeeritud, oli ta väga oodatud!» on noor ema rahul. Pühendunud lapsevanemad Andersil on varasemast abielust kaks last: 14aastane Nora ja seitsmeaastane Aron. Seetõttu oskas ta Annelyle, kes ootas oma esimest last, igati toeks olla. «Algusest peale ei käinud ma ühelgi arstivisiidil ilma Andersita. Ta oli alati kaasas,» räägib Annely rõõmsalt. Mees ei jäänud eemale ka sünnitusest. See jättis talle tohutu elamuse ning ta soovitab selle ime juures olla igal mehel, kes vähegi verd kannatab. «Kui Annely seal pressis ja punnitas, siis mina pressisin ja punnitasin ka!» naerab Anders. Sünnitusel tekib Andersi sõnul vanemate ja lapse vahel nii tugev side, et see ei katke elulõpuni. «Ikka veel vaatame, et siin ta meil nüüd ongi. Täiesti kirjeldamatu tunne,» kostab Annely. Tänaseks kahekuune Jorven võib uhkustada sellega, et temaga tegelevad mõlemad vanemad. «Naisel peab ju ka olema aega, et hommikust süüa ja duši all käia,» teatab Anders, kes on oma töö sättinud nii, et saaks võimalikult palju kodus aidata. Annelyl on selle üle muidugi hea meel. «Mul pole väikeste lastega üldse kogemusi ja alguses oli suur hirm, et äkki pillan ta maha või midagi läheb katki. Ei julgenud teda pestagi – kartsin, et libiseb käest! Anders oskas lohutada,» ohkab noor ema tänulikult. Abielu sai teise tähenduse Valentinipäeval tegi Anders Annelyle abieluettepaneku. Annely keeldus. «Me polnud sel teemal enne rääkinud ja ma ei uskunud abielusse. Aga nüüd on mu arvamus muutnud. Ma näen, et Anders on ikka see õige ja temaga võiks abielluda küll,» ütleb Annely. Seepeale Anders naerab ja lubab tuleval valentinipäeval uuesti ettepanekuga letti tulla. «Mina olen visa ja teen veel!» Fakt, et Anders on Annelyst 13 aastat vanem, ei häiri kumbagi. «Mul vist ongi nii, et omavanustega ei leia kõneainet. Minuvanused poisid tunduvad lapsikud,» arutleb Annely. Oma ekselukaaslasega ei suhtle kumbki. «See pole kõige meeldivam teema. Me ei suhtle, aga kui tänaval vastu tuleb, eks siis ikka teretame. Õpetlikud on ju kõik suhted ja peame neile aitäh ütlema,» leiavad mõlemad. Praegu oma õduses kodus istudes ja Jorvenit süles õõtsutades tundub nii Annelyle kui Andersile naljakas, kui palju sai kunagi käidud ööklubides ja pidudel. «See, kus ma praegu olen, on see koht, mida ma kogu aeg otsinud olen. Oma kodu ja laps ja koer ja kassid ja hea mees,» tõdeb Annely Andersile soojalt otsa vaadates.