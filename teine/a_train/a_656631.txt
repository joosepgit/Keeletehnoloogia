www.naisteleht.ee	 Lugu läheb käima sellega, et noor naisreporter kohtub kunagise tippajakirjaniku Joe Strombeliga (Ian McShane). Nimelt tahab Joe, kes on küll surnud (aga see ju tühine pisiasi!), teha kindlaks Londonit terroriseeriva nn tarot-kaardimõrvari isiku ja ta vajab endale tulihingelist kaaslast, soovitatavalt elusat. Ja selleks sobib Sondra (Johansson) suurepäraselt. Toibunud raskekujulisest üllatusest, annab Sondra Joe’le oma nõusoleku. Niidiotsad viivad nad sarmika aristokraadi Peter Lymani (Hugh Jackman) ukse taha. Muidugi ei suuda armastust otsiv nooruke reporter mehe võludele vastu panna. Kui keeruliseks olukord muutub, kui segunevad tunded ja uurimustöö? Vaat seda minge vaadake kinos juba ise. Režissöör Alleni ja näitlejanna Johanssoni klappi on filmis imehästi tunda. Allen, keda teatakse-tuntakse nupukateteravate-naljakate märkuste tegijana, on tunnistanud, et temagi jääb noorele näitlejannale selles osas alla. «Millal iganes mina nalja viskan, suudab Scarlett selle ületada,» on Allen lausunud. Scarlett on Alleni kiituseks öelnud, et ta poleks uskunud, et režissööril on nii tugev romantiline poolus. Ja kui nende romantika ning huumor kokku panna, saabki ühe vahva-naljaka armastusfilmi. «Kõmulugu» on lihtne vaadata ja nautida. Armas, oleks siinkohal vist kõige tabavam sõna. Aga milliste nippidega suudab 22aastane Johansson mõjuda tõsiseltvõetava seksisümbolina, keda naised kadestavad ja mehed armastavad, see jääb ikka saladuseks.