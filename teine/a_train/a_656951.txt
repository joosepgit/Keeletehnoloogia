www.naisteleht.ee	 Kuidas powerball töötab? See on vurr, mille rootor ehk pöörlev osa tõmmatakse käima nöörist. Pööretele saab randmeliigutustega hoogu juurde anda, nii et lõpuks võib pall su käes teha kuni 15 000 pööret minutis ja rõhuda su liikmetele 18kilogrammise jõuga. Mida kiiremini rootor pöörleb, seda suuremat jõudu osutab powerball sõrmedele, käele, randmele ja õlale ning seda enam pead sa talle vastujõudu rakendama. Ja nii te kahekesi treenitegi. Vastavalt sellele, kuidas kätt hoida, treenib powerball käe eri osi. Sel moel saavadki sellest abi nii tennisistid, mägironijad, hokimehed kui ka motokrossi sõitjad, selgitab powerball’i Eestisse toonud Powerball Eesti projektijuht Gunnar Lääne. Sportlaste tõhus abiline «Tennisistid on powerball’i pioneerid, » ütleb Lääne, sest veel enne kui umbes poolteist aastat tagasi powerball Eestis müügile jõudis, olid kohalikud tennisemängijad selle treeningvahendi endale juba soetanud. «Nüüd treenitakse sellega kõikidel aladel, kus käed on olulised, alates kettaheitjatest ja lõpetades maadlejatega,» kinnitab Lääne. Muidugi on ka pessimiste, ent üldiselt on eestlased powerball’i ruttu omaks võtnud, arvab ta. Powerball on hea abiline ka taastusravil. Ida-Tallinna keskhaigla taastusraviarst Egle Seppo kinnitab, et tegu on tõesti kasuliku vahendiga: kui rannet ei ole näiteks vigastuse tõttu saadud pikka aega kasutada, aitab powerball selle liikuvust taastada. Loomulikult tuleb alustada ettevaatlikult ja tasapisi raskusi suurendada. Kui palju powerball maksab? Gunnar Lääne sõnul jäävad powerball’i hinnad meie poodides 390 ja 720 krooni vahele. Powerball’e on kolme sorti. Kvaliteedivahet neil pole, ent kõige odavamatel puudub spidomeeter, mille abil treeningkava koostada. Teises hinnaklassis on spidomeetriga powerball’id ja kolmandas need, millel ka tuled vilguvad ning mis seetõttu veidi edevad välja näevad. «Tuledel ei ole sisulist tähtsust, need meeldivad rohkem noortele, et omavahel powerball’i rekordeid võrrelda,» ütleb Lääne. Müügil on ka väga kalleid, 1900 kroonini küündiva hinnaga powerball’e, mis osutavad käele eriti tugevat jõudu, ent neid on Eestis ostetud üksikuid. Hoia käsi kõrval otse ja kiirenda rootorit. Harjutus võib leevendada valu õlgades, tunned mõju kaelas. Õlavarrelihaste harjutused Kiirenda rootorit, hoides powerball’i ülespoole suunatult – tunned, kuidas lihased hakkavad ülakäes tööle. On abiks spordialadel, kus tähtis on tugev õlavarrelihas: mägironimine, tennis, sõudmine. Randmeharjutused Hoia powerball’i kindlalt käes ja kiirenda randmeringe, liigutades kätt nii päri- kui vastupäeva. Hea koordinatsioonitreening, parandab randme liikuvust. On abiks näiteks pärast vigastust kaua liikumatult püsinud randme treenimisel ning spordialadel, kus ranne on tähtis: tennis, hoki, jalgrattasõit, golf.