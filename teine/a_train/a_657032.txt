www.naisteleht.ee	 Toit: Neljakäiguline Itaalia õhtusöök Söömine on itaallastele tõsine toiming. Itaalia õhtusöök koosneb neljast käigust: 1. käik – antipasti (otsetõlkes – enne pastat), kuhu kuuluvad külmad lihalõigud (näiteks sink, salaami, mortadella), oliivid, seened, köögivilja- ja pitsapirukad, melon, tomatid ja mozzarella. 2. käik – soe eelkäik ehk primo piatto. Tavaliselt pasta, risoto, supp või polenta (maisijahust tehtud pudrutaoline toit). 3. käik – praad ehk secondo piatto. Praena serveeritakse tavaliselt liha või kala koos köögiviljade ja salatiga. 4. käik – magustoit. Enamasti puuviljasalat või jäätis. Üle maailma on kuulsad ka itaallaste tiramisu ja panna cotta. Jook: Itaalia vein, loomulikult Roomat ümbritsevate küngaste nõlvad on kaetud viljaka vulkaanilise mullaga ja päike paistab seal pidevalt – paremaid tingimusi valge veini saamiseks on raske leida. Rooma regiooni veinid, mille kuulsamad esindajad on Frascati ja Marino, on pehme maitsega ja mitte eriti magusad. Film: «Puhkus Roomas» (The Roman Holiday) 1953. aastal valminud film, mille peaosas on Audrey Hepburn, jutustab romantilise loo imeilusast printsessist Anne’ist ja Ameerika ajakirjanikust Joe’st, kes juhuse tahtel kohtuvad kaunis Roomas ning armuvad. Kuidas kohale saab? Tallinnast otse Rooma lennata ei saa. Esmalt võiks näiteks Czech Airlinesiga Prahasse lennata ja sealt edasi Rooma. Lendu Tallinnast Rooma pakub lennukompanii KLM ümberistumisega Amsterdamis. Soodsalt jõuab kohale odavlennufirmaga EasyJet, ümberistumine on Berliinis või Londonis.