www.naisteleht.ee	 Rainbow kooresed kartulid Hind: 33.90 (750 g) 100 grammis: 120 kcal, 5,6 g rasva Mõnusalt mahe kartuliroog, millele koorekastet on peale uhatud kokku hoidmata. Ja see sobib hästi (kui sa just dieedil pole!). Maitset on täpselt parasjagu: pole liiga soolane ega mage, samuti pole tunda mingit tehislikku mekki. Rainbow koorega kaetud laiad friikartulid Hind: 17.90 (750 g) 100 grammis: 160 kcal, 3,1 g rasva Nagu ahju pandud mundris kartulid, mida nad ju ongi. Koore maitse on täitsa tunda ja kahjuks pole see just meeliülendavalt hea. Maitsestatud pole, soola-pipart tuleb ise uhada. Kokkuvõttes tunduvad ka natuke liiga rasvased. Farmfritesi kartulikroketid Hind: 21.50 (450 g) 100 grammis: 180 kcal, 7,6 g rasva Püree on keskel, krõbe koorik ümber. Pole vigagi, päris mõnusad ampsud. Samas, kui rohkem süüa, hakkavad vastu. Ei oskagi öelda, kas on selle põhjuseks mingi tehismaitse või hoopis päris suur rasvasisaldus. Farmfritesi kartulikotletid sibulaga Hind: 21.50 (450 g) 100 grammis: 161 kcal, 6,5 g rasva Sibul ei häiri, pigem annab maitsele juurde. Meestele meeldib see eriti. Mahlane ja toitev amps, hea kiire tööpäeva lõpus ahju visata ja perele pakkuda. Isegi lapsed vitsutavad ega kirtsuta nina. Rainbow glasuuritud juustu- ja sibulamaitselised kartulid Hind: 16.90 (450 g) 100 grammis: 160 kcal, 8 g rasva Maitse meenutab koduseid praekartuleid, aga lubatud sibulat ja juustu keel ei tuvasta. Kuigi tooteinfo näitab päris palju rasva­gramme, ei uju kartulid õlis. Näksida kõlbavad, aga suurt maitseelamust ei paku. Aviko tex-mex kartulisektorid Hind: 24.90 (600 g) 100 grammis: 150 kcal, 5 g rasva Õhukesed kartuliviilakad on tõesti vürtsised. Lausa teravad. Kohe sellest aru ei saa, aga pipart on pärast ikka tükk aega suus tunda. Süüa tuleks soojalt, ahjust võetuna, jahtununa on kartulid natuke kuivavõitu ja puised.