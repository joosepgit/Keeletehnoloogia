arvamus.postimees.ee	 Sigrid Kõiv: tööõpetus Mõnedki koolijuhid tunnevad muret, et omavalitsused sunnivad koole teenima omatulu, näiteks ruume välja üürima. Omavalitsusjuhid ütlevad oma nõudmist põhjendades, et kallilt ehitatud koolimajas peaks käima pidevalt vilgas sagimine, mis on muidugi ka õige. REKLAAM Ent õige ei ole sundida koole raha teenima, sest see pole nende ülesanne. Kirjutades kooli eelarvesse omatulu, tehakse sellest sund. Ja nii võib hõlpsasti juhtuda, et koolipoiste korvpallitreening nihutatakse ebamugavale ajale või jäetakse hoopis ära, sest täismehed, kes maksavad, tahavad ise võimlas palli loopida. Pealegi, kui õilsates ideedes on koolimaja kohaliku seltsielu keskus, toimekalt tuksuv süda, siis miks ei võiks aktivistid saada sealseid ruume tasuta kasutada. Nad on koolimaja eest ju juba maksnud, nimelt makse tasudes. Ühtlasi saaks nii hoida kohalike inimeste hobitegevuse hinna all, mis samuti pole tähtsusetu. Omatulu-janus võidakse niiviisi varsti tulla välja mõttega, et tööõpetuse egiidi all peaksid lapsed minema tootvale tööle – töö see ju on ja õpetust selle tegemiseks jagatakse ka. Las kool jääb ikka hariduse andjaks.