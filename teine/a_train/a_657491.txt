arvamus.postimees.ee	 Nagu kombeks sellistel puhkudel, kui tahetakse ausast ja argumenteeritud väitlusest kõrvale hiilida, sest vettpidavaid vastuväiteid napib, minnakse üle isiklikele rünnakutele või juhitakse diskussioon peaküsimustest kõrvale. Neid klassikalisi demagoogia võtteid kasutab oma arvamusavalduses ka Reimo Mets. Mind teeb murelikuks, et kui keegi esineks samalaadse arvamusavaldusega homoseksualismi kohta – et homoseksualism on amoraalne –, siis tabaks teda siinse homokogukonna totaalne rünnak. See ei ole oletus. Jõuline hukkamõistev vasturünnak järgneks ilmtingimata, nagu veenavad minu Arteris ilmunud kirjutises tutvustatud senised juhtumid. Mind teeb murelikuks, et juhul, kui näiteks bed & breakfast tüüpi kodumajutuse pidajad ei nõustu oma usulistest tõekspidamisest tulenevalt üürima tuba samasoolisele paarile, nagu see juhtus mõned kuud tagasi Inglismaal, siis nõuavad homod kohtuga ähvardades endale õigusi isegi teiste inimeste eravaldusel. Mind teeb murelikuks, et Hispaanias, kus homod on saavutanud oma kooselu riikliku tunnustuse, on pärast homoabielude seadustamist kadunud koolidokumentidest ja inimese sünnipaberitelt sõnad «ema» ja «isa» ning asendatud need sõnadega «eellane A» ja «eellane B». (Mis siis, et isegi ükski homo ei sünni siia maailma ilma, et tal oleks ema ja isa.) Mulle teeb muret see agressiivne sõjakus, millega siinsed homoaktivistid, kui lugeda nende esseekogumikku «Kapiuksed valla», on asunud õõnestama ühiskonna alustala, traditsioonilist perekonda, ja asunud ründama ühiskonna põhiväärtusi, alandades nende kandjaid. Mind teeb murelikuks, nagu kirjutab eelmise nädala Sirbis ka Mihkel Kunnus, et homoaktivistid nõuavad enda suhtes tingimusteta empaatiat, aga hoiavad samal ajal selja taga löögivalmis kurikat, et virutada sellega igaühele, kes neile takka ei kiida.