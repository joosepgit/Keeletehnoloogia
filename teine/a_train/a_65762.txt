www.naisteleht.ee	 hennamaaling Hennat käsitleva uurimistööga suisa magistrikraadi kaitsnud Katrin Alekand demonstreerib, milline on õige henna: see on pruunikas-roheline pasta, mis lõhnab kas heinaselt või eeterlike õlide järele ning seda kantakse nahale üsna paksult.: F: Aldo Luud Kui mõnel lõunamaareisil astub teile ligi soodsat hennamaalingut pakkuv tänavakunstnik, tasuks tema teenetest pigem loobuda. Sageli henna pähe pakutavast mustast hennast võite saada kergemal juhul allergia, raskemal juhul kattute üleni villidega. Seame tõe kohe jalule: mustal hennal pole tõelise, taimse hennaga vähimatki pistmist ja viimasega tehtud kaunistused on väga ilusad. Must henna on parafenüleendiamiinil (PPD) — see on tugev allergeen — põhinev värv, mille nahale kandmisel võid lõpetada korpas, punase ja elu lõpuni armistunud õnnetusehunnikuna. Vaata vaid neid jõledaid pilte selle loo kõrval! Kohutav läbielamine ja märk aastateks Naistelehele rääkis oma paari aasta tagusest kogemusest musta hennaga Tallinna tüdruk Helen (16), kellele tehti see pikaks ajaks armi jätnud tätoveering Tais. Kusjuures mitte tänavanurgal, vaid viksis neljatärnihotellis. «Tänaval oleksin odavamalt saanud, aga mõtlesin, et hotellis on turvalisem,» muigab Helen mõrult. Esialgu imekena pilt hakkas paari päeva pärast kihelema. Ja siis järgnes tõeline õudus: pildi peale tekkisid sügelevad ja valutavad villid ning peagi kogu pilt lausa mullitas. Loomulikult kaasnes sellega meeletu sügelus ja valu. Lõpuks läksid villid katki ning neist hakkas immitsema verd! Mõne aja pärast kattis haige koha verine koorik. Kui see paari nädala pärast maha koorus, tuli selle alt välja roosa, õrn ja kipitav nahk. Paari aastaga on «pilt» seljalt küll kadunud, kuid õrnalt tumedam on see koht siiski. Spetsialist teeb hennamaalingu valmis kuni kahe tunniga. Paigalistumise aeg sõltub joonistuse raskusest ja suurusest. Monika Heinaste juures algavad pruuni karva pildikeste hinnad 80 kroonist. Modell Liisi on talle tehtud maalinguga väga rahul.: F: Kalev Lilleorg Kui soovid oma treenitud käsivartele või siredatele säärtele erilisemalt tähelepanu tõmmata, siis võta eeskuju Idamaade naistest – kaunista end hennamaalinguga! Ilusalongides Kamibi ja Lotos tegutsev hennakunstnik Monika Heinaste peab hennamaalingut suvel väga sobivaks kaunistuseks ehete aseainena. Miks mitte lasta lahtise seljaga koolilõpukleidi alt paista uhkel maalitud ornamendil? Või asendada moestläinud jalakett kena nahale maalitud idamaise mustriga? Eriti soovitab Monika looduslikku kehakaunistust neile, kes tahavad kangesti päris tätoveeringut, kuid kel kuskil hingepõhjas kripeldab õrn kahtlus, et võib-olla siiski mitte. «Tehke pilt hennaga ja käige paar nädalat ringi — nii saate teada, kas teie soov on ikka kindel. Võib-olla paari nädala pärast mõtlete, et oi, ma tahaks pisaraga roosi asemel hoopis mõnd muud kujutist.»