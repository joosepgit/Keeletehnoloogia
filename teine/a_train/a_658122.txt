www.naisteleht.ee	 Kosmeetika kasutamine võib olla üks, kuid kindlasti mitte ainus põhjus, miks suu ümbrusse, lõuale, põskedele ja nina ümber koledad punetavad ning ketendavad laigud tekivad. «Seda võivad soodustada ka ultraviolettkiirgus, näiteks solaarium, ja hormonaalsed probleemid,» toob Metsla näiteid. «Kui inimene sõidab soojale maale puhkama ja kannab kohapeal kohe näole tugevat päikesekreemi, võivadki esimesed nähud peagi ilmsiks tulla,» lisab ta. Tundmatu haigus Kosmeetikuna tunneb Metsla suuümbruse dermatiidi juba esimestest nähudest üsna selgelt ära ja soovitab kliendil sel juhul kindlasti nahaarsti poole pöörduda. Laiemalt aga on see nahahaigus võõras, seepärast ei osata ka midagi karta ega kahtlustada. Arvatakse, et nägu on niisama kuiv ja ketendab ning et see läheb mööda, kui näiteks rasvaseid kreeme kasutada. Tegelikult ei lähe. Ketendamisest saavad võitu vaid antibiootikumid, paneb Metsla südamele. Üldiselt kirjutavad nahaarstid dermatiidi korral välja suukaudseid ravimeid, ent kellele need ei sobi, saavad haiguse vastu võidelda ka spetsiaalsete geelidega. Viimased aga ei ole nii efektiivsed kui 4–12 nädala pikkused suukaudse antibiootikumi kuurid. «Üldiselt antibiootikumid aitavad, aga haigusnähud võivad ikka ja jälle tagasi tulla. Seepärast oleks hea, kui patsient teeks endale selgeks, milline tema haigus on, et ta saaks kohe kui tarvis taas ravi alustada,» tõdeb Metsla. Aita ravile kaasa Peale antibiootikumikuuri aitab Metsla sõnul paranemisele kaasa ka see, kui inimene suudab välja selgitada, millised kosmeetikumid võisid haigusnähte põhjustada ja nende kasutamise lõpetada või mõne muu firma või toote kasuks otsustada. Mida saab suuümbruse dermatiidi korral ise enda heaks teha? Ära kasuta rasvaseid kreeme, näopuhastajaid, koorijaid ega muid tugevaid kosmeetikume. Püüa hoida nahk nii kosmeetikavaba kui võimalik. Pese nägu leige veega; ka siis, kui nahk on juba paranenud, ära puhasta nägu seebi või tugevate vahenditega, vaid kasuta vedelaid puhastajad ja puhast vett. Eelista kergeid hooldus- ja päikesekaitsevahendeid. Eelista tundlikule nahale mõeldud apteegikosmeetika sarju, sest need on üldjuhul puhtama ja parema koostisega kui dekoratiivkosmeetika sarjad. Külasta regulaarselt nahaarsti või kosmeetikut, kes oskavad taas tekkivaid haigusnähte juba eos märgata. Millal kahtlustada suuümbruse dermatiiti?