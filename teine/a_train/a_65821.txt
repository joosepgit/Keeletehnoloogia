www.naisteleht.ee	 TEEMAD Adelina õpetab kõhutantsu 23. veebruar 2007 - 2:52 | anonüümne Adelina näitab ette ja ajakirjanik, kuigi natuke hirmunud, teeb järele.: Foto: Denis Georgievskij. Esmakordselt kõhutantsu tundi minnes leian jahedast saalist eest kümmekond üsna nappides aeroobikariietes naist. Vaatan arglikult ringi ja haaran teiste eeskujul endale hunnikust võimlemismati. Algajale kohaselt tõmbun saali kaugeimasse nurka ja võtan tossud jalast – kõik teised on ju ka paljajalu või sokkides. Ja siis tuhiseb laia naeratuse ja heledahäälse «Tsauuu!» saatel sisse saatest «Kaunitar ja koletis» tuntud Adelina. Tema on meie treener. Esimene mulje: oo, kui lihtne! Alustame trenni üsna tavapäraste soojendusharjutustega. Adelina särtsakal juhendamisel käime läbi erinevad lihasgrupid: treenime kõhu- ja tuharalihaseid, liigutame õlgu ja puusi. Hingan kergendatult – need harjutused on ka kõhutantsuvõhikule jõukohased. Pärast umbes veerandtunnist soojendust hakkab saalis kõlama rütmikas idamaine muusika. Teistel naistel ilmub naeratus suule – nemad juba teavad, mida oodata. Mina vahin ringi ja imestan, kuidas trennikaaslased ühe silmapilguga üles sulavad. Teine mulje: ma ei oska! Ja siis hakkab Adelina muusika rütmis oma naiselikke puusi raputama. Teda jäljendades püüan ka enda vastavad kehaosad tööle panna. Aga ei tule välja – no ei liigu nii nagu Adelinal! Vaatan aukartlikult teisi naisi – nende puusad liiguvad küll. Õnneks tunneb Adelina meeleheitliku abivajaja kohe ära. Tuleb minu juurde ja näitab aeglaselt ning kannatlik ette, kuidas ja kuhu poole liikuma peab. Laenab mulle isegi oma ilusa kõliseva puusarätiku. Suurest heameelest pingutan kõigest väest ja jõust ning lõpuks, nagu imeväel, hakkavad ka minu puusad «Lambada» rütmis vetruma. Olen enda üle väga uhke ja saan ka Adelinalt tunnustava naeratuse. Kolmas mulje: rõõmus ja kasulik «Lambada» lõppedes olen hirmus väsinud, kuid tuju on ülev. Ligi neli aastat kõhutantsu treenerina töötanud Adelina soovitab sellesse trenni tulla kõigil naistel, vanusest hoolimata. «Kõhutantsutrenn keskendub kõigile naiselikele kehaosadele – puusad, kõht, rinnad. Ja lisaks teeb tuju heaks!» räägib Adelina. Ja kaalujälgijatele lubab ta, et trenni lõpuks on garanteeritud vähemalt miinus üks kilo. Mida kõhutantsutrenni selga panna? Kõhutantsu tantsitakse paljajalu. Seljas võiks olla midagi mugavat, sobivad ka tavalised aeroobika- või spordirõivad. Trenni tantsulises osas tuleb kasuks kõhutantsurätik, mis puusadele seotuna iga liigutusega kaasa kiliseb.