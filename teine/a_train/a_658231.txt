www.bioneer.ee	 Senised töösuhted on mul olnud pikaajalised ja uut tööd on otsima sundinud pigem rutiin ning arusaam, et tahaksin teha midagi, mis tekitaks positiivseid emotsioone ja rahulolu. Mulle on oluline, et tööl oleks ka mingi muu eesmärk peale raha saamise. Alates 2010. aasta augustist olen Anni Akadeemia ametlik töötaja, aga see ei sega mul panustada edasi ka vabatahtlikuna, kuna minu vaba-aja tegevus on paljuski seotud Anni Akadeemiaga. Olen töö kõrvalt edasi osakoormusega vabatahtlik. Mis eesmärgi nimel Anni Akadeemia tegutseb? MTÜ Anni Akadeemia on loomas erakutsekooli, et anda erivajadustega noortele võimalus saada kutsealane haridus ja esmane praktika- ja töökogemus. Riiklikud kutseharidussüsteemid pakuvad küll noortele võimalust saada haridust, kuid ei paku piisavalt praktilist tööharjutuse võimalust. Anni Akadeemia kindlustab noortele nn "esimese töökoha" . Anni Akadeemia eesmärkideks on luua praktilistel tegevustel põhinev kaheaastane kaitstud töökohtadega õppesüsteem arengupuudega noorte tööturule sisenemiseks ja luua sotsiaalseid töökohti. Selline süsteem toetab erivajadusi arvestades noore iseseisvat toimetulekut ja pakub "toetatud elamist". Anni Akadeemia valmistab ette ka tugipersonali erivajadustega isikute kaasamiseks tööturule ja tööturul püsimiseks ning võtab eesmärgiks tagada neile ilma ajaliste piiranguteta nõustamis- ja toetamissüsteem. Lühidalt, Anni Akadeemia on seadnud eesmärgiks välja töötada erivajadustega noorte iseseisvat elamist ja töötamist toetava süsteemse õppimise, harjutamise ja praktiseerimise programmi Haridus- ja Teadusministeeriumis kinnitatud õppekava alusel. Meie eeskujuks on Inglismaal Somersetis asuv Foxes Academy . Foxes Academy hotellid ja toitlustusasutused on Inglismaal kujunenud suureks kompetentsi- ja turismikeskuseks, mida käivad selle eripära tõttu külastamas inimesed üle maailma. Loodame, et Anni Akadeemiast on kujunemas samalaadne asutus, mis suudab tagada omatulu teenimise kaudu jätkusuutlikkuse. Eestlaste jaoks on veel võõras mõtlemine, et erivajadustega inimene võib samamoodi leida väljundi ja olla kasulik nii enesele kui tervele ühiskonnale sellega, et ta töötab ning on ühiskonna täieõiguslik liige. Kirjeldage Anni Akadeemia tegemisi! Anni Akadeemia ruumid asuvad renoveeritud barokses kaupmehe elamus aastast 1694, mille juurde kuulub unikaalne siseõu. Kevadel sai rajatud Anni Akadeemia sisehoovi linnatingimustes ilu- ja ürdiaed. Alates juuni kuust alustas sisehoovis kohvik. Kogu suve jooksul toimusid sisehoovis teatrietendused, muusikaõhtud ja igal pühapäeval sai teoks Bluusihoov. Igapäevaselt oli avatud käsitöökoda, kus noored valmistasid ja müüsid käsitööd. Alates septembrist kolisime kohviku ja käsitöö valmistamisega tuppa. Sisetingimustes toimuvad iganädalased üritused: Lennuliin (kolmapäevane reisimuljete õhtu), Kino Kiiks (väärtfilmide neljapäev) ja Kontsert Kääks (reedene muusikaelamus). Kõigi nende ürituste ettevalmistustes on abiks erivajadustega noored. Ürituste eesmärgiks on toetada erivajadustega noorte sulandumist kogukonda ja suurendada läbi ühistegevuste kogukonna tolerantsust erivajadustega inimeste suhtes. Kõik Anni Akadeemia üritused on huvilistele tasuta. Terve suve oli siseruumides avatud näitus pime-kurdi tüdruku Aeda töödest. Lisaks kohvikule ja üritustele on Anni Akadeemias kahekohaline majutustuba. Millised on teie enda ülesanded vabatahtlikuna? Esimeseks ülesandeks oli sisehoovi iluaia rajamine. Planeerimisega alustasin märtsis, aga näpud said mullaseks Teeme Ära talgute raames 1. mail koos väga paljude vabatahtlikega. Sellele järgnesid kaks kastmise kuud, rohimine ja pidevalt uute taimede istutamine, kuni juunini. Juunis tulid tööpraktikale esimesed noored ja siis juhendasin neid aiatöid tegema. Samal ajal õpetasin noortele ka erinevaid käsitöötehnikaid ning kujundasime väljapanekut käsitöö müügiks. Ürituste organiseerimine, mis oli samuti ülesanne, oli minu jaoks täiesti uus väljakutse. Otsustasin sisustada vaba aega millegi toredaga, mis pakuks positiivset emotsiooni, vaheldust igapäevasele rutiinile. Just see meelepärasus mind motiveeribki! Mulle on oluline saada väärtuslike kogemusi ning ennast arendada. Vabatahtlik töö on tegutsemine ilma tasu ootamata - leian, et see tuleb südamest ning annab samapalju sulle endale kui nendele, keda abistad. Hetkel olen Anni Akadeemias noorte tegevusjuhendaja. Ka mu vaba aeg on seotud Anni Akadeemiaga, sest otsin noortele uusi käsitöötehnikaid ja -vahendeid. Soovin taaskasutada vanu materjale, et neist koos noortega uusi vahvaid asju meisterdada. Näiteks vanadest villastest mantlitest saab soojad, armsad ja omanäolised sussid. Anni Akadeemia ürituste reklaamimise eesmärgil olen käinud koolides postreid ja flaiereid jagamas. Täiskasvanute Gümnaasiumiga koostöös tegime puuetega inimeste päeval töötoa, kus õpetasime viltimist. Samuti aitame Pärnu Lions klubil valmistada käsitööesemeid, mille iga ostja toetab abivajajaid. Südamelähedane on Anni Akadeemia hoovi kujundamine. Linnatingimustes iluaia rajamine oli põnev kogemus. Saavutasime väga kauni tulemuse ja ma arvan, et järgmisel aastal saab sisehoovist tõeline vaatamisväärsus. Nüüd on mul juba ühe aasta kogemus seljataga ja tarkusi varutud. Arvan, et juba sel suvel oli meie hoov väga kodune ja hubane - seda koos kõrvitsate, sibulate ja ronivate lillubadega. Iga saabuja astus justkui vanaema tahaaeda. Millised on teie tulevikuplaanid? Sooviksin Anni Akadeemiaga koos areneda ja kasvada. Koos Anni Akadeemia töötajate ja vabatahtlikega tahan areneda selliseks sotsiaalseks ettevõtteks, nagu on olnud meie eesmärgiks. Soovin oma tegevuse läbi anda võimalust paljudele erivajadustega noortele parandada oma elukvaliteeti ja olla õnnelikum. Selle aasta algul otsustasin, et pean otsima uue töö, mis poleks vastumeelne. Jube tunne on, kui hommikul sunnid ennast tööle minema. Otsimise käigus jäi silma Anni Akadeemia kuulutus leida vabatahtlikke. Mõtlesin, et miks mitte panustada oma vaba aega sellesse toredasse ettevõtmisesse, nii kaua, kuni leian uue töökoha. Saatsin Liina Lokkole oma CV ja kaaskirja sooviga osaleda Anni Akadeemia tegemistes. Kohtusime Liinaga ja nii see alguse saigi. Olen seda meelt, et kõik see pidigi juhtuma - see oli mulle ette määratud! Alustades polnud Anni Akadeemia veel avatud ja ma sain teha vabatahtliku tööd palgatööst vabadel päevadel. Vahest, kui väsimus vaevas, mõtlesin küll, et ei jõua, ei taha, aga see läks õnneks üle. Tulemused innustasid mind! Minu suurim toetaja on minu tütar. Ta on super-tubli tüdruk, kes on iseseisvalt hakkama saanud. Pere on väga toetav! Ei saa aga ütelda, et kõik sõbrad, tuttavad ja töökaaslased sellest aru said. Tihti küsiti, et miks ometi sa seda teed. Eks ma siis üritasin seletada, aga inimesed on erinevad ja kõik vast ei suudagi seda mõista. Arvan, et järjest paremas olukorras. Inimesed märkavad palju rohkem enda kõrval teist inimest, tema mure, probleemi või aitamise vajadust. Erinevad üleriigilised heategevuslikud algatused aitavad sellele tublilt kaasa. Annetajaid on kindlasti arvudes rohkem, kui neid, kes soovivad panustada oma tööd. Inimesed on tihti ka tagasihoidlikud ennast kuhugi pakkuma. Julgemalt võiks ennast abiks pakkuda, olgugi siis see panus väike, kuid väikesed asjad ju moodustavad lõpuks midagi suurt. Kindlasti proovige! Otsige teema, mis teid huvitab, leidke kasvõi natuke aega ja te ei kahetse. Alati ei pea saama töö eest raha, vabatahtlik saab vastu hoopis midagi paremat. Ega muidu ei öelda, et andmisrõõm on kõige suurem rõõm. Võib-olla on see veidi isekas, aga teiste abistamine aitab iseennastki. Läbi selle arened ise, saad väärtuslike kogemusi, leiad uusi sõpru ja positiivset laengut oma igapäevaellu. Kas ootate oma organisatsiooni ka uusi vabatahtlikke? Jah, loomulikult. Anni Akadeemia areneb ja kindlasti suuresti koos vabatahtlike abiga. Meil on olemas vabatahtlike kontaktid, kes on endast teada andnud ja me saame neilt vajadusel alati abi paluda. MAIRI LILLELEHT (34)