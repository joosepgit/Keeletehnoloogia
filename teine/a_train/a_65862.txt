www.naisteleht.ee	 loe, kuula ja vaata Saksamaa rokkpop- või poprokkpunt Reamonn on tegutsenud juba 11 aastat – ehk sellest siis ka esimese kogumiku pealkiri? Ausalt öeldes on see ju kummaline, et tegu on nende esimese kogumikuga – iga teine bänd oleks selle aja jooksul välja andnud vähemalt kaks või rohkemgi parimate lugudega albumit. Reamonnilgi on hitte varnast võtta (meenutagem: «Supergirl», «Jeanny», «Tonight»), kuid ilmselt panustavad mehed rohkem uutele lugudele ja kontsertplaatidele. Sel kogumikul on samuti kolm uut lugu, neist «Yesterday» täiesti kindlalt uus hitt. Ah jaa, laulja Rea Garvey võtab meil endiselt põlved nõrgaks! Kes oleks aimanud, et jumala ja Mackenzie Allen Phillipsi vaheline dialoog saab bestselleriks, mida müüakse maailmas mitu miljonit eksemplari ning millele kriitikud laulavad ühendkoorina kiidulaulu. Kuid nii «Hurtsikuga» juhtus. Raamat algab kohutava kuriteoga. Macki ja tema abikaasa Nanne’i viies laps, eelkooliealine Missy röövitakse, vägistatakse ja tapetakse. Macki ellu tuleb Suur Kurbus. Siis saab mees ootamatult kirja jumalalt, kes palub tal tulla hurtsikusse, kus kuritegu sooritati. Ja mees läheb. Tegelikult polegi tähtis, kas lugeja usub jumalat või mitte, sest «Hurtsiku» moraalist ja loost on õppida kõigil, ka skeptilistel eestlastel. Young kirjutas selle raamatu oma lastele elutõedede edasiandmiseks, kuid kindlasti on see hea kirjanduslik eneseabiõpik kõigile. Tuleb vaid eelarvamused tagasi lükata. Jennifer Aniston on kiire tüdruk. Hakkab juba tunduma, et lausa iga nädal jõuab ekraanidele üks tema romantiline komöödia. Alles oli siin «Pearahakütt» ja enne seda «Juhuslik armastus» ja veel enne seda «Ta pole sinust eriti huvitatud» ja enne seda «Marley ja mina» ja enne seda veel «Lahkuminek». Aga seni oleme pidanud tunnistama, et üks neist on kehvem kui teine, mõni meeldiv erand välja arvatud. Nüüd, mil koerad ja õnnetud armastused on läbitud, on ette võetud lapsesaamise teema. «Titetegu» jutustab ühest juba teatud ikka jõudnud, kuid ikka veel vallalisest, kenast ja haritud naisest Kassiest, kes otsustab saada lapse. Tõsiasi, et tal pole meest, pole muidugi kõne väärtki. Milleks siis spermadoonorid on!? Kuid Kassie neurootiline parim sõber Wally (kes iseenesestmõistetavalt on pikka aega olnud Kassiest sissevõetud) vahetab proovid ja seisabki peagi silmitsi omaenda lapse ... ja vajadusega rääkida tõde. Teades, et film põhineb «Süütute enesetappude» autori Jeffrey Eugenidese novellil «Baster», lootsime kinno minnes, et filmitegijad (kelle käte vahelt on tulnud väga head filmid «Juno» ja «Väike miss päikesepaiste») pole seda ära rikkunud ja tegu on täitsa mõnusa looga. Ja on ka, eriti kui võtta võrdluseks Jeni viimased filmid. Jason Bateman mängib võrratult ja suudab oma pojagi kaasa haarata — nad veenavad, et väljend «nagu isa suust kukkunud» võib tõele vastata isegi siis, kui tegu pole päris isa ja pojaga. Seda albumit kuulates tahaks me süüa suhkruvatti ja lutsida pulgakommi, hüpata hüppenööriga (seljas vaid seksikas pesu), suudelda hommikuni (Snoop Doggi?) ja karata oma kallima sünnipäeva puhul välja hiiglasliku tordi seest. Mõistagi ei tee me seda kõike, sest esiteks oleme selleks liiga tagasihoidlikud ja teiseks pole meil kuskilt võtta Snoopi. Kogu selle kentsaka, suhkruse ja peerunaljade kompoti keskelt kumab aga selgelt välja Katy professionaalne töösse- ja särav ellusuhtumine. Kobige eest, Gagad ja Rihannad! Meil on uus parim sõbranna, kellega hommikuni üleval olla ja kuttidest lobiseda! Kuidas muuta oma elu paremaks? Ennast rikkamaks? Tervislikumaks? Ilusamaks? Edukamaks? Õnnelikumaks? Megakuulus Briti hüpnotist ja eneseabispets Paul McKenna lubab, et tema raamatut lugedes ja kaasa pandud plaati kuulates muutub teie elu täpselt selliseks, nagu soovite. Olime skeptilised. Kohe väga! Aga siis andsime mehele võimaluse, kuulasime nädala jagu Tõnu Mikiveri poolt pealeloetud plaati, tegime sisendus­harjutusi ja olge lahke – tunne ongi kergem, helgem ja rõõmsam. Tegelikult polegi siin mingit konksu. McKenna juhatab teile õige teeotsa kätte, esitades teile õigeid küsimusi, ning teil tekibki tahtmine oma elu ohjadest haarata. Iseasi, kaua te suudate sel reel püsida ...