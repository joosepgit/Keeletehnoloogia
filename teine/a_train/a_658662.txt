www.bioneer.ee	 Poe asutaja Andry Arro sõnul keskendub hiljuti hoo sisse saanud veebikauplus eelkõige ümbertöödeldud materjalidest igapäevakaupade müümisele. „Ümbertöödeldud plastikust toodete valmistamiseks kulub 70% vähem energiat kui samalaadsete uuest plastmassist toodete tegemiseks,“ selgitas Arro re-poe tootevaliku eeliseid. „Näiteks säästab iga kilogramm meil müüdavate Green Toys ’i toodete valmistamiseks kasutatud ümbertöödeldud plastikut nii palju energiat, et sülearvuti saaks selle arvelt kaks kuud töötada.“ Kaupade pakendamiseks kasutatakse re-poes pappi ja paberit võimalikult säästlikult ning arved ja muud dokumendid trükitakse ümbertöödeldud vanapaberist valmistatud paberile. Veebipoe kaupade võimaliku suurema transpordijälje neutraliseerib Arro sõnul e-poe teine omapära – pole vaja müügisaali ning teenindava personali kohalolu. „Tavapoes töötavad müüjad, koristajad ja turvamehed peavad ju ka kuidagi tööle sõitma“ nentis Arro. Re-poes on saadaval ümbertöödeldud materjalidest laste- ja kodukaubad, kirjatarbed ja fotoalbumid, mida ei ole võimalik osta mujalt Eesti kaubandusvõrgust. Mida re-poes pakutakse? EcoForce – Inglismaal toodetud pesukäsnad ja -lapid ning pesulõksud, -nöör ja sulgurid. Tooted on valmistatud ümbertöödeldud plastikust, vahtmaterjalist, puuvillast ning kiudmaterjalist. Kui Eesti turult leiab hulganisti erinevad väikese keskkonnamõjuga pesuvahendeid, siis sarnaste puhastuskäsnade jmt toodete valik on väike. Bioneeris korduvalt arutatud sooda-äädikaga kodu puhastamise juures on hea kasutada ka väiksema keskkonnamõjuga käsnasid-lappe. BecoThings – Inglismaa kaubamärgi tootevalikust on müügil ümbertöödeldud papist valmistatud laste ja täiskasvanute riidepuud ning taimsetest kiududest valmistatud biolagunevad loomade sööginõud. Lähiajal tulevad müügile ka sarnasest biolagunevast materjalist pissipotid, mille laps saab peale potil käimise lõpetamist ise koos mõne taime seemnetega näiteks peenrasse istutada. Green Toys – Ameerika Ühendriikides kogutud piimakanistritest valmistatud laste söötmistarbed ning mänguasjad. Purpurs – Lätis toodetud ümbertöödeldud paberist kaustikud, märkmikud ning fotoalbumid. Ka Eesti turul on järjest enam saada ümbertöödeldud paberist kirjatarbeid, kuid neil Lätis valmistatud toodetel on ka suurepärane kujundus – protsessi on kaasatud disainerid ning nt tootesarja „ The Dream “ iseloomustab mitmete erinevate kujunduste kasutamine.