www.advent.ee	 Matteuse 9:35 on kirjas, et Jeesus rändas läbi kõik linnad ja külad, jutlustades evangeeliumi ja õpetades. Inimesed, kes vajasid seda sõnumit siis, olid samamoodi probleemidega kimpus nagu meie, kes vajame Jeesuse sõnumit täna. Jumal ootab, et see imbuks meisse ja muutuks meie elu osaks. Et kristlusest saaks meie elustiil, et Jeesusest saaks meie Sõber ja Lunastaja. Ta soovib meie usku kasvatada. Ta soovib meid kogemuste läbi kinnitada ja julgustada. Jalutades tormise mere ääres või vaadates põliseid rannamände, mõistame, kui lühike on inimelu. Juba tuhandeid aastaid uhub meri rannakive ja aastakümneid või isegi sadu seisavad puud, juurdununa maasse. Jeesus soovib, et me oleksime tugeval ja kindlal alusel, et meie juured oleksid sügaval. Siis võime kindlalt vastu minna selle maailma keeristormidele. Mulle meenub kunagine lastele mõeldud joonisfilm mehest, kes läks kompassi järgides teekonnale, veendumaks, et Maa on ümmargune. Ta läbis ohtlikke mägiteid, kannatas kõrbes janu käes, purjetas üle mässava ookeani – ikka edasi, et jõuda taas koju. Ta teadis, et minnes edasi samas suunas, jõuab ta koju. Jumal on ka meile teada andnud suuna – meie teekond viib taevakoju. Meie jaoks on valmistatud koht. Jumal ootab meid sinna. Ta igatseb meiega kohtuda. Hetkel oleme aga ikka veel rändurid sellel teel. Iga samm viib meid kodule lähemale. Lõpuks jõuamegi sinna, kus meie kaaslasteks ei ole enam need probleemid, mis meid siin saadavad. Tema, kes on Sõna läbi loonud taeva ja maa, kes on igavene, on tahtlik meid aitama. Tema tõotus on kindel ja usaldusväärne. Ka taeva ja maa hukkumine ei ole probleemiks, sest selle asemele luuakse uus taevas ja uus maa. Jumal on võimeline muutma ka meie südant. Ta tahab luua selle uueks juba täna. Jumal ei sekku meie ellu vägivaldselt, vaid lubab Pühal Vaimul kannatlikult töötada. Sel juhul ei ole taeva ja maa hävinemine meie jaoks katastroof, vaid uus algus. Aga nende jaoks, kes on end selle maailma väärtustega sidunud, on taeva ja maa hukk lõplik häving ja kaotus. Jagagem siis evangeeliumivalgust, julgustades ja kinnitades üksteist edasi minema. Olge avatud, tähelepanelikud ja kindlad – teel taevakoju.