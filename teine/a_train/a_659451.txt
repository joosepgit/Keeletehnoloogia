www.naisteleht.ee	 Toit: Südaöine mezze-orgia Liibanon on gurmaanide paradiis! Õhtusöök tähendab südaöö paiku algavat toiduorgiat, mis algab mezze’ga – tohutu koguse erinevate suupistedega. Ehkki traditsioonilisest mezze-valikust leiab ka liha ja juustu, on suurem osa lauast lookas just hõrkudest köögiviljadest ja salatitest. Kuid ka pearoogadele tasub ruumi jätta! Jook: Kohalikud veinid Väikeses riigis on mitu suurt ja üllatavalt head veinimõisa, mis toodavad aastas kokku 70 miljonit pudelit veini. Suuremad mõisad korraldavad oma valdustes ka ekskursioone: Beirutile lähim ja üks kauneimaid veinimõisaid on Chateau Kefraya Bekaa orus. Elamus: Baalbek Bekaa orus asuv Baalbek on iidne linn, mille väärikast ja värvikast ajaloost annavad märku roomlaste rajatud templite varemed, mis on saanud nime jumal Baali järgi. Aleksander Suure vallutuse järel kerkisid sinna veel pühakojad Jupiterile, Bacchosele, Mercuriusele ja Veenusele. Bussisõit Beirutist Baalbeki kestab kaks-kolm tundi, kolme-neljakesi reisides on mõistlik võtta takso: edasi-tagasisõidu eest maksate umbes 1500 krooniga, kuid jõuate kohale kiiremini. Kuidas kohale saab? Beirutisse lendab Riiast kolm korda nädalas airBaltic. Ühe suuna lennupileti hind algab 1400 kroonist. Liibanoni viisa saab lennujaamast, ühe kuu pikkune turismiviisa on tasuta. Kui eelarve lubab, on ideaalseks puhkusepaigaks rannaklubiga Riviera hotell. Taksosõit lennujaamast kesklinna tasub lasta korraldada hotellil – on odavam ja võid kindel olla, et juht saab aru, kuhu minna tahate.