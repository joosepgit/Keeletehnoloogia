www.naisteleht.ee	 Värv pole esmane Veekeetjate võimsus ulatub 800st 2400 vatini. Maakodus tasuks eelistada väiksema võimsusega mudelit, olgugi et vesi läheb selles keema aeglasemalt. «Mõttetult suurt tähelepanu pööratakse kannu värvile – eelistatakse heledaid pastelseid toone. Pigem tasuks uurida kannu ergonoomiat,» räägib Saar. «Kann peab olema võimalikult lihtne ja kergesti avatav. Tefal näiteks on tootearenduse vallas kõvasti tööd teinud.» Odavamatel ja kallimatel veekeetjatel pole Saare ütlust mööda tänapäeval enam põhimõttelist vahet, kõik olulisemad detailid: automaatne väljalülitamisseade, vee taseme näitaja, indikaatortuli, mis annab märku, kas kann on sisse lülitatud, on ka odavatel kannudel olemas. «Kallimatel on lihtsalt rida lisafunktsioone. Näiteks termoregulaator, mis on hea suurte perede puhul, sest hoiab vett kauem kuumana ja säästab seega elektrit. Osadel Philipsi kannudel on sees naljakas traadist pusa ehk eemaldatav ja pestav katlakivifilter, mis on vajalik kodudes, kus kraanist tuleb mineraaliderohket vett,» loetleb Saar. Kannu füüsilist kasutamismugavust suurendavad kindlalt kättevõetav käepide ja hea valamisserv või tila. Sedagi tasuks veekeetjat ostes tähele panna, rõhutab Saar. Eelista siledapõhjalist kannu Kindlasti tasub eelistada kaetud küttekehaga ehk siledapõhjalist kannu, sest seda on kergem puhastada. «Kannu suurus peaks sõltuma pereliikmete arvust: kui tee- või kohvivett vajab üks inimene, pole ju mõtet iga kord kahte liitrit vett keema ajada,» ütleb Sulo Saar. Liitrisest, tuhandevatise võimsusega elektrikannust piisab, kui seda läheb vaja harva ja vähese vee keetmiseks. Tihedamaks kasutamiseks tuleks valida vähemalt 1800vatine veekeetja. Suurim veekogus, mida elektrikannuga keeta saab, on umbes kaks liitrit. Kuidas veekeetjat hooldada? Vala kann pärast iga veekeetmiskorda tühjaks, sest sinna jäänud vesi tekitab küttekehale sadet. Elektrikannu puhasta vaid niiske lapiga, seda ei tohi pesta voolava vee all ega panna vette. Puhastamist vajavad nii kannu küttekeha kui siseküljed. Katlakivi täis kannu saab puhtaks äädikalahusega. Lase vesi kannus kuumaks, vala juurde umbes kolm supilusikatäit äädikat ja lase vesi veel kord keema. Jäta kann tunniks likku. Siis vala kann tühjaks ja keeda kaks korda puhta veega läbi. Ole äädikaga ettevaatlik: liiga kange lahus võib veekeetja põhjatihendid läbi söövitada. Sidrunhape on puhastajana sama tõhus, ent odavam kui katlakivieemaldi. Pärast happega puhastamist lisa loputusvette soodat – see neutraliseerib happe. Pärast puhastamist võib kuuma joogi valmistamiseks kasutada alles viiendat kannutäit keedetud vett.