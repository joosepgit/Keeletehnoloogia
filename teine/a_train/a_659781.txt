www.bioneer.ee	 Equa pood avati ühena esimestest omalaadsete seas 2005. aastal Londonis. Juba järgmisel aastal kolis pood ka internetti ning 2006. aastal avati ökotooteid müüv e-pood. Equa reklaamib end kui eetilist kaupa müüv pood. Sõna "eetiline" all on siinkohal silmas peetud mitmeid erinevaid kriteeriume: tooted ise ja nende aluseks olnud materjalide tootmise viis, päritolu ning ausa kaubanduse põhimõtte järgimine. Samuti peaks toote turustamine olema eetiline ning järgitav - ja seda varustamise esimesest lülist viimaseni (et tarbija võiks igati kindel olla, et tema väidetav "öko-toode" ei ole tegelikult valmistatud kusagil inimõigusi eiravas tehases alamakstud lapstööjõu poolt). Equa on spetsialiseerunud naisterõivaste ja aksessuaaride-jalanõude müümisele. E-poes on esindatud üle 40 disaineri loomingu ja kaubamärgi. Kaubavalikus on (otse loomulikult!) lai valik orgaanilisest puuvillast valmistatud tooteid. Samuti on saadaval taaskasutatud nahast ja keskkonnasõbralike värvidega värvitud ning säästlikest materjalidest – nagu soja ja bambus – valmistatud tooted. Kõigil Equa poes müüdavatel toodetel on vastav märge, mis tähistab, millist konkreetset eetilist kriteeriumit see täidab. Sedasi on välistatud öko-küll-aga-kuidas-öko-efekt, kus tarbija ostab põhimõtteliselt üksnes nimetust "öko", teadmata tegelikkuses, milles keskkonnasäästlikkus ja eetiline kaubandus tegelikkuses konkreetse toote juures peitub. Ilusaid asju armastavad lugejad juba kindlasti teavad sellist sädelevast fantaasiast ja osavatest näppudest pakatavat internetilehekülge nagu Etsy ( www.etsy.com ). Teadmiseks neile, kel veel aimu ei ole, mis imeloom see Etsy on, et Etsy koondab endas rahvusvahelist seltskonda kunstnikke ja käsitöölisi, kes on valinud oma toodete tutvustamiseks ja müümiseks just seesinase internetilehekülje. Eco Etsy on aga rahvusvaheline grupp kunstnikke ja käsitöölisi, kes mitte lihtsalt ei loo ja meisterda, vaid loovad ja meisterdavad keskkonnasõbralikke tooteid. Eco Etsy eesmärgiks ei ole pelgalt müügiplatsi pakkumine meisterdajaile, vaid tutvustada ja populariseerida keskkonnasõbralikke eluviise tervikuna. Taaskasutatud materjalidest valmistatud tooted on vaid üheks osaks tervest suurest süsteemist, mida ökoloogiliselt mõtlev inimene peaks silmas pidama. Eco Etsy liikmed toetavad oma loomingu müügiga (ning mina ja Sina nende toodete ostmisega!) mitmeid mittetulundusühinguid ja heategevusorganisatsioone, kasutavad ja reklaamivad erinevaid taaskasutatavaid materjale ning harivad tarbijaid, et nood teeksid tarbides keskkonnateadlikke otsuseid. Ja nüüd midagi hääd ja maavillast siitsamast Eestist – Tervitus.ee e-pood! Nagu me kõik teame, on ju kõige otstarbekam ja säästvam tarbida kaupa, mis on ostjale kõige lähemal. Sedasi jäävad ära kulukad ja keskkonda kurnavad transpordikulud ning sellega kaasnev saaste. Kõigil neil, kel pole võimalust soovi korral läbi kastemärja heina põllulapile kepselda ja sealt mõned krõmpsud porgandid või magusamaigulised kaalid napsata, on Tervitus.ee priima võimalus omale kodumaiseid ja ökoloogiliselt puhtaid tooteid soetada. Tervitus.ee kaubavalikus on saadaval piima-, teravilja-, liha- ja kalatooted. Lisaks veel ka köögi- ja juurviljad, mesi, munad, kodu- ja nahahooldustooted ning emmedele-beebidele mõeldud tooted. Tervitus.ee teenindab tervet Eestit, kuigi kiirestiriknevat kaupa tarnitakse üksnes Tallinnasse, Tabasallu, Sauele, Sakusse, Keilasse ja Viimsisse. Kauba tellimisel saab klient valida nelja tarnimisviisi vahel: kaubale saab ise järele minna, saab kasutada SmartPost pakiautomaati, kauba saab vormistada üksiktellimuse või suurklienditellimusena.