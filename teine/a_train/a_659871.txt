www.naisteleht.ee	 Tehasest, kus töötades Leonid viga sai, vallandati ta peaagu kohe, aga kui mehe töövõime paranes, pakuti talle seal teist ametikohta. «Niisugust, mida ma oma kehalise seisundi tõttu vastu võtta ei saanud,» on Leonid kaunis kuri. Kohus mõistis sandistunud mehe ravitoetuseks tehaselt välja 3000 krooni ehk palju vähem kui tema varasem kuupalk. Südi mees ei jätnud jonni, kulutas advokaadibüroode uksi ja nõutas kohtu kaudu endale välja 153 600kroonise kompensatsiooni – õnnetuses oli süüdi ju tööandja. Suur osa sellest rahast kulus majaostu omafinantseeringuks. Leonidi perel on nüüd vaja suuremat elamispinda, sest abikaasa Jelena ootab teist last. Esimene laps Radamir on aasta ja kaks kuud vana. Armus meditsiiniõesse Jelenaga kohtus Leonid haiglas: tema oli patsient ja temake meditsiiniõde. «Käisime palatikaaslasega tema juures kohvi joomas, et igav poleks,» jutustab Leonid. Pärast haiglast välja kirjutamist piinles Leonid tugevate valude käes edasi. Kord helistas ta seetõttu Lenale öövalvesse. «Hommikul, selle asemel et oma koju minna, tuli ta mulle valuvaigistavat süsti tegema. Lihtsalt niisama – peaaegu võõras inimene, tuleb ja aitab,» imestab mees siiani. «Mõne aja pärast oli Lena sünnipäev. Läksin teda õnnitlema ja otsustasimegi kokku jääda.» Nüüd töötab Leonid autojuhina Ida- Virumaa keskhaiglas. «Siin ei ole võibolla just kõrgeim palk, aga selle eest pakutakse sotsiaalseid garantiisid,» ütleb Leonid. Just need on pärast pikki väntsutusi peatsele kahe lapsega pereisale tähtsad.