www.naisteleht.ee	 Lumeleopardi pirtsakas pruut «Meil oli üksik isane ja Kaunase loomaaias üks emane lumeleopard,» alustab Mati kavalalt. Kõik katsed Kaunase emasele paariline leida olid nurjunud – väga pirtsakas pruut murdis uljad peigmehekandidaadid lihtsalt maha. «Te kujutate siis ette, kui raske südamega me oma poisi sinna saatsime,» muigab Mati. Aga ennäe imet, arm lõi lõkkele ja kui nad surnud pole, elavad õnnelikult siiamaani! Lakkhunditüdruk Sabina imeline tervenemine Mati on seda meelt, et loomaaiatöö on elustiil ja selle töötajad peavad olema tõelised loomafännid. Teisiti lihtsalt ei saa. Selle ehe tõestus on osakonnajuhataja Tatjana Miljutina, kes sõna otseses mõttes elas kolm kuud loomaaias ja magas puuris madratsi peal, kui lakkhunt Sabina raskesse tõppe, bodulismi jäi. Kas oli see lähedusevajadus ja pühendumine, mida kõik elusolendid vajavad, aga mõne kuu pärast sai Sabina terveks ja elu loomaaias läks vana rada pidi edasi. Amuuri leopardi kutsikad – teise ringi abieluga õuele saabunud õnn Aastaid tagasi oli Tallinna loomaaias kaks amuuri leopardi, mõlemad isased. Kogu tollase Nõukogude Liidu loomaaedade peale oli amuuri leoparde kokku vaid kuus-seitse, samuti kõik isased. «Küll me siis nuiasime ja nuputasime kõvasti, kuidas endale üks emane saada,» alustab Mati juttu. Haruldase liigi emasloom oli kõikjal nõutud ja tema eest olid ka lääneriigid valmis välja käima kõva raha. Tallinna loomaaial ei olnud selliseid võimalusi, kuid Mati ei andnud alla ja lõpuks õnnestuski siia üks emane kaubelda. «Tal oli saba otsast tükk ära, kõige esmaklassilisem ta polnud, aga meie rõõm oli tohutu suur,» pajatab direktor. Pärast mitmeid nurjunud poegimisi mõistsid loomaaiatöötajad, et leopardiemmel ei olnud piima. Nii et kui järgmine pesakond sündis, toodi ammeks üks krantslambakoer ja kolm vahvat leopardipoega hakkasid kosuma. «Aga kodus kasvanud koer polnud harjunud häda puuris tegema, temaga pidi käima jalutamas,» jätkab Mati. Üks selline jalutuskäik sai leopardipoegadele saatuslikuks. Loomaaiatöötajad polnud kogu askeldamise juures tähele pannud, et neil hoidis hoolikalt silma peal üks kamp kaake. «Nad arvasid, et tegu on ilvesepoegadega, kelle eest Leningradi turul head raha saab, ja tassisid leopardikutsikad tsemendikottides minema. Selleks ajaks kui me nad kätte saime, olid kutsikatel kopsud tsemenditolmu täis ja elul kriips peal,» ohkab Mati. Seda rõõmsam oli loomaaias eelmine kevad, kui sündis taas kolm amuuri leopardikest – kaks poissi ja üks tüdruk. Eriti tähelepanuväärne tegelane selles loos on aga hoopis isa Freddy. «Ta on meie enda loomaaias sündinud, kuid vahepeal jõudis kõvasti mööda ilma ringi rännata,» naerab Mati. Nimelt elas Freddy kaheksa aastat Californias õnnelikku pereelu, kuni ta rahvusvaheliste loomakoordinaatorite käsul nn teisele ringile saadeti. «See pole mingi haruldus, et loomad teisel pool maailma pulmareisil käivad,» naerab mees. Nii ongi Freddyl nüüd Tallinnas käsil teine abielu ja selle õnne tunnistuseks kolm vahvat leopardikutsikat. Orangutan Arami kurb lõpp Ehkki ka loomaaias jäävad loomad vanaks või tabab kedagi mõni kuri tõbi, on üks surm Matile eriti meelde jäänud. Aastaid tagasi lahkus siit ilmast kõigi suureks ehmatuseks äsja täiskasvanuks saanud isane orangutan Aram. Kohale saabunud kiirabibrigaad (inimestele mõeldud, muide!) püüdis Arami elustada, kuid kõik oli tulutu. «Eks me tahtsime väga teada, mis igati elu ja tervise juures olnud orangutaniga siis ikkagi juhtus, ja palusime arstidel teda lahata,» jutustab Mati. Arst diagnoosis insuldi ja tõdes, et kui ta poleks teadnud, keda ta lahkab, arvanuks ta raudselt, et tegu on tõeliselt suure inimesega. Räägi veel, et me pole ahvist arenenud, eks ole... Aramist maha jäänud pruut saadeti teise loomaaeda, kus tal oli võimalus õnnelikku abiellu heita, meenutab Mati oma kontori seinal olevat Arami kipsist surimaski silmitsedes.