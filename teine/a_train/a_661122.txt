www.naisteleht.ee	 58 inglit kapiserval Pärast õnnelikult lõppenud autoavariid hakkas neiu ingleid sihikindlamalt koguma. Varasemast ajast olid tal mõned kujukesed, hiljem lisandus ka inglilampe ja -pilte. Inglikeste arv võiks olla tunduvalt suuremgi, kuid Elena ei rõhu esemete rohkusele kollektsioonis, vaid pigem nende erilisusele. Poes ringi vaadates märkab neiu isegi masstoodangus eriilmelisi näokesi ning valib välja kõige meeldivama. «Tiibadega ingelbeebid on armsaimad, sest laps sümboliseerib kõige enam siirust ja puhtust, mida inglid esindavad.» Mõistagi on Elenale aasta kõige magusam aeg jõulud. Siis käib ta kauplustes ringi ning vaimustub ühtepuhku. Hetkel hoiab tütarlaps oma kogu erinevates kohtades riiulitel, kuid peagi on tal plaanis soetada suur klaasustega kapp, kuhu armsad olevused ilusti ritta sättida, et neid koduste toimetamiste vahelt aeg-ajalt imetleda. «Erinevalt salvrättide või mudellennukite kogust, õhkub inglitest ju teatud maagilist energiat, mida me kõik vahetevahel vajame,» leiab Elena. Igal inimesel on oma kaitseingel Elena on seda meelt, et igal inimesel on oma isiklik kaitseingel, kes tema tegemistel silma peal hoiab ja rasketel hetkedel toeks on. «Kuigi olen üles kasvanud usklikus perekonnas, ei pea ma tähtsaks ilmtingimata söögi alla ja peale pühendunult palveid lugeda ja oma usku teistele kuulutada. Kaitseingel on minu jaoks mu enda heade mõtete kogum, mis justkui hea aurana mu kohal hõljub ja kõige kurja eest kaitseb.» Kas oma saatust saab ise kuidagi mõjutada? Elena teab vastust: «Tuleb luua endale headest mõtetes koosnev karma, millel meie kaitseingel vahel puhata saab, sest kindlasti on meie igapäevane kiirus tema jaoks pööraselt väsitav.» Epp Reinmets