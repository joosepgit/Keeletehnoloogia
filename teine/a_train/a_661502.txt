www.bioneer.ee	 Selliseid materjalisäästlike kotte kutsutakse internetiavarustes hellitavalt T-kottideks, sest enamasti tehakse neid vanadest T-särkidest. Bioneer jättis vana T-särgi seekord katki lõikamata, aga andis uue elu plekiliste varrukatega sportlikule särgile. T-koti tegemiseks vajame: vana trikotaažsärki; kääre; vajadusel nööpnõelu või traageldamise vahendeid; õmblusmasinat ja niiti. T-koti õmblemine Võtke trikotaažist särk ja voltige see pooleks. Kinnitage särgi pooled teineteise külge nööpnõeltega. Kui teile ei meeldi nõelte kasutamine, siis võite ka traageldada. Kinnitatud särki on kergem ja täpsem lõigata. Lõigake ära särgi kaelus. Lõigake ära särgi käised. Eemaldage nööpnõelad. Lõigake käistest kantide tarbeks ribad. Õmmelge sangadele kandid, sest siis on koti sangad vastupidavamad. Kui te kante õmmelda ei taha või ei jätku materjali, keerake sangadel serv lihtsalt sisse ja õmmelge see üle. Nii ei hakka sangad hargnema. Pöörake särk teist pidi. Kinnitage alumine serv nööpnõeltega. Õmmelge alumine serv kinni. Õmmelge nurgad kolmnurga kujuliselt üle, siis ei jää koti nurgad eemale hoidma. Ja ongi kott valmis! Kasulikke nippe! Kui soovite võite koti üle triikida, et kandid kenamad jääksid. Kui kasutate kotti jalanõude või trenniriiete hoidmiseks, pole see tõenäoliselt oluline.