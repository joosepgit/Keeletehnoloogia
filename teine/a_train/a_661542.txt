www.naisteleht.ee	 Urgo Discret , 20 tk Hind: 37.00 Mulje: Läbipaistev, veekindel, õhku läbilaskev ja hüpoallergiline. Õhk pääseb nahani väikeste aukude kaudu. Läbipaistvus on suur pluss, meenutab natuke kontoriteipi, see plaaster ei määrdu nii nagu tema ihuvärvi vennad. Kleepub tihedasti ja maha ei tule enne, kui selle ise ära rebid. Ise lahti tulema ei kipu. Rebimine on pisut ebamugav ja nahk jääb plaastri kohalt kleepima. DermaPlast Kids , 20 tk Hind: 14.00 Mulje: Veekindlad, kahekaupa pakitud. Väga värvilised ja vaimukate piltidega – nendega katkist kohta ei peida, hoopis rõhutad. Nahal tundub nagu paber. Kuna on veekindel, siis õhku läbi laskma ei peagi. Vaatamata sellele, et plaaster ei kleepu nahale tihedalt, ei kipu see maha tulema. Kannatab vanni ja pikemat rannarallitki – vaid pilt tuhmub pisut. Maha tuleb lihtsalt ning jäljetult. Hansaplast Junior, Disney piltidega , 16 tk Hind: 42.00 Mulje: Vett ja mustust eemaletõrjuv. Pakendil on kirjas, et tegu on lohutusplaastritega ja need plaastrid on tõesti ilusad ning nunnud. Hästi elastne ja püsiks peal päevi, kui kasutusjuhendis ei soovitataks varem maha võtta. Ära tuleb hästi. Pärast plaastri eemaldamist nahk hingab kergendatult, järelikult on umbsevõitu. Hansaplast Elastic Silver Technology , 20 tk Hind: 35.60 Mulje: Antiseptilise hõbepadjaga, mis tapab baktereid ja on eriti nahasõbralik. Venivana sobib liikuvatele kehaosadele. Kannatab vett ja kinga sees kandmist, aga on umbne. Paksu ja tugevana kaitseb ärahõõrutud kanda küll hästi, aga paraneda sel ei lase. Eemaldub puhtalt, aga kuna plaaster venib, siis peab maha tõmmates veidi jõudu kasutama. Haava kaitseks ideaalsed. DermaPlast Universal , 40 tk Hind: 21.40 Mulje: Elastsed, hästikleepuvad ja õhuaukudega. Sobivad hästi matkakotti, sest ühes pakis on plaastreid palju ja igas suuruses. Paraku lähevad need teistega võrreldes kõige kiiremini kortsu ja koledaks. Maha tulevad siiski hästi. Selle hinna ja koguse kohta täitsa normaalsed. DermaPlast Universal , 20 tk Hind: 16.00 Mulje: Kummine ja väga umbne kleepekas, mille äratõmbamine on valus! Plussiks on see, et ise maha ei kulu. Sobib vaid haava kaitseks ujuma või pesema minnes, pikemalt peal olles nahk selle kiletüki all lihtsalt lämbub. Aga kaitse vee eest on aus. Nexcare Sensitive Design , 20 tk Hind: 46.50 Mulje: Ükshaaval pakitud, väga mugav! Traumeeritu ei taha ju kulutada aega plaastrite teineteise küljest lahti rebimisele! Imeõhuke ja kleepub tihkelt ka higisele nahale. Pakendil on kirjas, et see kergest ja hingavast materjalist plaaster tundub nagu teine nahk. Seda ta on – maha tulla ei taha, küüned saab taha läbi raskuste. Kui plaaster on märjaks ligunenud, tuleb nahalt maha vaid tükkhaaval ja kaapides. Jätab kannale liimise ja musta jälje.