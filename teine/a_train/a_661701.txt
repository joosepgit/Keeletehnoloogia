www.naisteleht.ee	 Kätlin Lepp üllatab hommikul oma ema otse ahjust võetud saiakeste, kohvi ja lilledega: F: Helin Loik Enne emadepäeva on isad ja lapsed nõutud: millise magusa üllatusega ema rõõmustada? Küpsisetort on kulunud võte, aga kes see oskab suurt torti teha!? Lihtne nipp on osta poolvalmis koogikesi! Sügavkülmutatud küpsetiste suurim pluss on see, et küpsetaja pääseb tülikast taina sõtkumisest. Mõnele perenaisele võib tainategu olla ju lihtsamast lihtsam, kuid vaevalt soovivad isad ja lapsed emadepäeva hommikul köögis jahustena jonnaka tainaga maadelda. Ostes poolvalmis toote, jäävad käed puhtaks ja õnnestumine on tagatud! Tekib vaid küsimus, kas poekraam ka maitseb hästi? Naisteleht tegi eeltöö ära, selgitades välja, millised on parimad küpsetised, millega tasub emmet üllatada. Külmutatud küpsetised jagunevad kolmeks: struudlid, saiakesed ja täidisega kuklirullid. Võiks ju arvata, et kõik on kiired viimase hetke küpsetised, kuid päris nii see siiski pole. Et teada saada, kui ruttu on võimalik kodus ahjusooje küpsetisi nautida, tuleb pilk heita pakendile. Osa tooteid võib tõesti kohe külmutatult ahju pista ja nende valmimist lubatakse olenevalt toote suurusest 20–40 minutiga. Enamik vajab enne siiski sulamis- ja kerkimisaega, aga see-eest küpsevad sellised saiad kiiresti. Anne Põder