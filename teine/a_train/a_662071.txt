arvamus.postimees.ee	 Andres Juhkam: usalduse taastamise raske tee Nüüd kui Lehman Brothersi pankrotist on möödas pea kuu, võib väita, et USA valitsuse otsus lasta sedavõrd olulisel pangal pankrotistuda võis olla tõsine viga. Ilmselt oleks riik koostöös teiste pankadega pidanud panga päästma, seda sarnaselt teiste Wall Streeti investeerimispankade Merrill Lynchi ja Bear Stearnsi ning kindlustushiiu AIGga. Pankadevahelisel laenuturul usalduse taastamine ja selle mõju läheb maksumaksjale tunduvalt enam maksma, kui oleks olnud Lehmani päästmine (omakapitali tõstmise ja likviidsuse taastamise kaudu). See lõi pankadevahelise usaldamatuse õhkkonna, mille tulemusena on pankadevaheline laenuturg seiskunud. Krediidituruta ei pea aga ka tugevad pangad ja majandus pikka aega vastu. Pole enam oluline, kas pangal on ette näidata piisavalt omakapitali. Kujunenud kriis on eelkõige likviidsuskriis, kuna pankade bilansse ei usaldata ja seetõttu laene ei anta. Pangad varuvad raha eelkõige oma lühiajaliselt võetud laenude võimalikuks tagastamiseks. Nii ka Eestis. Sellega kaasneb paratamatult oht, et ettevõtete võetud pangalaenud võivad jääda piisavalt refinantseerimata. Sedasi kanduvad likviidsusraskused üle ka ettevõtetele. Paanika on tabanud samuti aktsiaturgusid, mille tagajärjel on investeeringute väärtus kiirelt langenud. Riikides, kus aktsiaturgudel on olnud finantsvahenduses suur roll täita, nagu USA ja Ühendkuningriik, puudutab see enamikku perekondi ning muudab tarbija tuleviku suhtes pessimistlikuks. Panga omakapitali adekvaatsus võib olla eksitav. Omakapitali piisavuse hindamine kriisiolukorras on panga antud laenude olematu järelturu ja likviidsuse tingimustes raskendatud. Euroopas arvestatakse pankade kapitaliadekvaatsust eeldusel, et ettevõttel ei teki likviidsusraskusi, mistõttu ei ole ta sunnitud minema oma varasid (peamiselt laene) müüma. Laene hoitakse nende tähtaja lõpuni. Kui kasutada nn turuhinna (mark to market) põhimõttel väljaantud laenude bilansis kajastamist, nagu tehti seda Ameerika investeerimispankade puhul, siis oleks ka Euroopa kommertspankade kapitaliadekvaatsus tema bilansilisest väärtusest tublisti madalam. Kas või juba seetõttu, et laenude puhul ei ole tegemist likviidsete varadega, mistõttu tuleb neid müügi korral nende sisemisest väärtusest (hold to maturity) odavamalt müüa. Kinnisvaratagatisel antud võlakirjade kajastamist turuhinna põhimõttel on peetud Ameerika investeerimispankade raskustesse sattumise üheks põhjuseks, kuna turuhind oli madalam kui laenude nn sisemine väärtus. Suurriikide kesk­pankade ja valitsuste prioriteet on olnud usalduse ja likviidsuse taastamine pankadevahelisel krediiditurul, vältimaks raskuste levimist majandusse. Keskpangad on võimaldanud pankadele piiramatu ligipääsu lühiajalisele rahale. Kuni 50 000 euro ulatuses tagati hoiuseid, ja seda ka Eestis. Euroopa valitsused on sunnitud ostma osalusi finantssüsteemi seisukohast olulistes rahandusasutustes, et vältida usaldamatuse süvenemist krediiditurul. Ameerikas hakatakse lähiajal ostma kinnisvara tagatisel antud rämpsvõlakirju (MBS), et puhastada pankade bilansse. Samuti andsid eurotsooni valitsused garantii uutele pankadevahelistele laenudele. Samas on ka selge, et pankade lõplik kahjude ulatus ei selgu varem, kui kinnisvarahinnad ei ole langust lõpetanud ja majandus ei ole asunud kasvu teele. See võtab aga aega ning seni ei saa välistada pankade suurt kapitaliseerimisvajadust. Riigipoolse laenude garanteerimisega ja riigipoolse piiramatu likviidsuse pakkumisega kaasnevad ka ohud. See võib motiveerida pankureid võtma põhjendamatuid riske, mis eeldaks tugevamat järelevalvet pankade tegevuse üle, kuna riski võtaks garanteerija ehk siis maksumaksja. Pangandus saab toimida vaid põhimõttel, kus riski kannab ikka selle riski tegelik võtja: omanikud ja kreeditorid. Selline riigipoolne samm saab olla mõeldav vaid ajutise meetmena vältimaks paanikat ja tagamaks laenuturgude toimimist. Nimetatud garantiid peavad jääma kehtima seni, kuni pankade bilansid on enam-vähem puhastatud, läbipaistvad, krediidikahjumid on saadud kontrolli alla ning olulised pangad piisavalt kapitaliseeritud. See aga võtab oma aja. Seni ei ole pankadevahelisel raha- ja krediiditurul oodata usalduse lõplikku taastumist. Rahandussüsteemi usalduse taastamine valitsuste ja keskpankade jõulise sekkumisega on olnud möödapääsmatu. See läheb maksumaksjale lõpuks odavamaks kui alternatiiv. Tõsi, seda alternatiivi ei juletaks juba ka poliitilistel põhjustel ilmselt isegi mitte proovida. Pankade iseseisvat toimetulekut pärsib ka asjaolu, et pangaaktsiate hinnad on «madalamad kui muru». See pärsib turult uue omakapitali kaasamist ilma valitsuse abita. Pankadel ei jää muud üle kui küsida abi riigilt. Kas aga riigil on alati poliitilist üksmeelt jõuliselt sekkuda ja seda raha ka kohe võtta? Parim variant on, kui riik püüab leida raskustesse sattunud pangale kosilase. Vajadusel antakse omalt poolt lisa kaasavara – rahasüsti või garantii näol. See oleks riigile odavam kui võtta pank üksipäini täielikult üle. Seni on Ameerika ja Euroopa pankade kahjumid peamiselt seotud kinnisvaraga tagatud võlakirjade ja kinnisvaralaenudega, teiste sektorite laenude kvaliteet on olnud tublisti parem. Kui pangalaenu kättesaadavus väheneb, võivad raskused laieneda paratamatult ka teistesse sektoritesse ja suureneb tööpuudus. See omakorda kahjustab veelgi nii panga äri- kui ka eralaenude kvaliteeti. Haavatavad on lähiaastatel ettevõtted, mis on end lühiajaliste laenude arvel üle investeerinud. Väiksema laenukoormusega ettevõtted on rahapakkumise vähenemise suhtes paremini kaitstud. Mida kiiremini suudab rahvusvaheline pangandus oma raskused ületada, seda väiksem on selle mõju ka ettevõtlusele. Loodame, et pääseme vaid ehmatusega. Eesti olukord ei sõltu ainult Eesti pankade likviidsusest ja kapitaliseeritusest, vaid paljuski Rootsi pankadest ja pankadevahelisest krediiditurust. Seal toimuv ei jäta mõjutamata ka Eesti panku ja seeläbi ettevõtteid. Seni on Eesti pangad hästi hakkama saanud.