www.naisteleht.ee	 Paks polster ei kao Igaks juhuks proovin ka tselluliidivastaseid plaastreid. Nende toime peaks avalduma kleepimiskohast 30 sentimeetri raadiuses. Kuna apelsinikoort näib kõige enam olevat puusadel, tuharatel ja reitel, kleebin kummagi kintsu välisküljele igal hommikul ühe plaastri. Paarikaupa kasutades jagub plaastreid nädalaks. Nädalaga olulist erinevust märgata pole. Natuke ehk tundub nahk pehmem ja siledam. Otsustan ühe nädala veel proovida. Kahetsen, et ei teinud nahast lähedalt fotot enne ja pärast, sest silma järgi on raske muutusi hinnata. Nahk tundub pindmiselt küll siledam, kuid rasvaports probleempiirkonnas on liiga suur, et üldmuljet võiks lugeda heaks. Järeldus? Plaaster toimib ehk tõesti vahetult naha alla jäävates kihtides, kuid sügavamale rasvapolstrisse kasulikud ained paari nädalaga ei jõua. Ladestunud rasvade vastu tuleb siiski võidelda treeningu ja toitumisega. Kellele ei sobi saledusplaastrid? VitaSlimi ja VitaCelli maaletooja firma AS Paira vastutav proviisor Pilvi Liiv ütleb, et kuigi tegemist on looduslike toodetega, ei tohi saledusplaastreid kasutada need, kes on mõne neis sisalduva toimeaine suhtes tundlikud. Esmakasutusel tuleb jälgida, mis toimub: kui plaastri ümber tekib punetus või sügelus, tuleb plaaster kohe eemaldada. Neid ei soovitata kasutada ka rasedatel, imetavatel emadel ja joodi suhtes ülitundlikel inimestel. Perearst: Neis plaastrites pole kahjulikke aineid Perearst Ingrid Alt: «Nende plaastrite koostises pole ühtki organismile kahjulikku ainet. Samu looduslikke osiseid sisaldavad ka suu kaudu võetavad salenemistooted, teed ja peale määritavad kreemid. Nende toimel peaks paranema ainevahetus, elavnema rakuenergia ja vereringe, vähenema näljatunne, kiirenema rasvade põletamine ja suurenema vedeliku väljaviimine. Kogu salenemistööd ei saa aga miski inimese enda eest ära teha. Need preparaadid on mõeldud seda rasket teekonda toetama. Esmatähtsad on ikka õige toitumine ja piisav füüsiline aktiivsus. Plaastrite toimes pole midagi üleloomulikku: ained imenduvad organismi naha kaudu ja satuvad otse vereringesse. Mõnes mõttes on see isegi otsem tee kui suu kaudu manustamisel.»