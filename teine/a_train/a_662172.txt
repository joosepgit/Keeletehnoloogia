www.naisteleht.ee	 Nende pere pidi selle koleduse läbi elama seetõttu, et Lagle isa Karl Parek oli Eesti Vabariigi kaadriohvitser ja ema Pärnu muuseumi direktor. «Meil olid algusest peale suhted selged. Mingeid pettumusi Nõukogude süsteemi puhul polnud. Nõukogude võim oli vastuvõtmatu, see oli kuritegelik süsteem.» Lagle ema toodi peagi Siberist Eestisse tagasi ja pandi vangi, kuid lapsed ja vanaema jäid kaugele Venemaa avarustesse kadunuks veel neljaks aastaks. Sellega, kusjuures, Lagle «seiklused» alles algasid – 30 aasta pärast viidi ta uuesti Siberisse, aga siis juba põhjusega. «Vangi läksin asja eest, siis olin juba liitunud dissidentliku liikumisega. Kui mulle loeti kohtus ette süüdistus ja karistus, ütles ema: «Ma olen su üle väga uhke!»» Vabadusvõitlejad võisid üsna häirimatult tegutseda viis-kuus aastat, enne kui Ülemnõukogu presiidiumi esimeheks sai Juri Andropov ja andis käsu teisitimõtlejad arreteerida. 1983. aastal logistaski rong, milles oli ka Lagle, nädal aega Eestist üle tuhande kilomeetri kaugusele Mordva naispoliitvangide vanglasse, kuhu oli liidu eri nurkadest kokku toodud üksteist naist. «Mässajatega» ühinedes teadis Lagle, mis teda ees võib oodata. «Vanglas pole just meeldiv olla, aga nagu ütles Enn Tarto: esimene kord on päris huvitav. Sellega olen täiesti nõus.» Füüsilist piinamist Lagle vanglas ei kogenud, see-eest psühhoterror oli igapäevane. «Piinamised lõppesid stalinlike laagritega. Seal oli vangide arv nii suur, et mingit isiklikku lähenemist ei saanud toimuda.» Lagle on saatusekaaslastega ehk nagu ta ise ütleb, poistega arutanud: «Kui sind ikka palja tagumikuga pliidile istuma pannakse, siis hakkad rääkima. Meil vedas!» Vihapisarad Lagle selgroogu nõukogude vangla ei murdnud, kuid paaril korral ei suutnud ta pisaraid tagasi hoida. «Näiteks ema surmast kuuldes,» sõnab Lagle. Vahetult pärast seda uudist valgusid tal silma vihapisarad, kui talle tehti teatavaks, et ta ei pääse ka määratud kohtumisele oma abikaasa Lembit Rästaga ning õega. Lembit ja Eva-Marju olid juba raudteejaama minemas, kui said selle ebameeldiva sõnumiga telegrammi. «Mitte millegi eest! See oli sigaduse tipp!» Pärast Lagle kohtumise tühistamist pidas kogu tsoon ühe päeva näljastreiki ja Lagle ise 15 päeva tööstreiki. «Keegi ei julgenud meid karistada, võib-olla said nad aru, et olid üle piiri läinud.» Neli aastat perifeerias lõppes, kui USA presidendi troonile tõusis Ronald Reagan. «Saatsime talle 11 vangi nimel kirja. Tal olevat see veel tükk aega laual seisnud,» räägib Lagle. «Kõige raskem oli kirja vanglast välja saada, edasi oli juba lihtne.» Info, et Nõukogude Liidus on siiski poliitvange, oli maailmale päris suur jahmatus. Gorbatšov oli ju kinnitanud, et nemad ei pea kedagi kinni. Pärast kahe suurmehe kohtumist Reykjavíkis lastigi viimased poliitvangid vabaks. «Enne veel nuumati meid piimaga, et me viisakad välja näeksime,» naerab Lagle. Kaire-Külli Kuldbek Kommentaarid Hakkasin kuuekümnendate lõpus vene sõdureid saaremaalt välja peksma, kuid kannatajaks jäin mina. Määriti kaela krimi paragraf japisteti kinni. Algul rummu, pärast venemaa. Tean seda aega ja elu väga hästi.