www.bioneer.ee	 Hääleterapeut Peeter Kaber rääkis Bioneerile inimhäälest ja selle kasutamise võimalustest. Me oleme helisevad olendid. Kogu maailm on helisev organism. Kõik võngub ja vibreerib universumis ning sellel on oma rütm ja sagedus. Pöörlevad taevakehad, vahelduvad aastaajad, tõus ja mõõn, sünd ja surm. Üks võnkumise erikuju on kuuldavad helid, mis täidavad tervet maailma, kõlades kõikjal ning alati. Me oleme helidest ümbritsetud ja otseselt mõjutatud. Mina tegelen inimese häälega. Aitan õpilastel teadlikuks saada nende endi häälest ja seda kasutada. Töö algab sellest, et õpime tundma, mis üldse on hääl, kuidas ja kus ta tekkib. Hääle loomises osaleb kogu keha. Sügaval kõris asuvad häälepaelad tekitavad algse võnkumise, mis võimendub kogu ülejäänud organismis. Inimkeha käsitleme kui omapärast kõlakoda, kus on resoneerivad ruumid erinevate sagedustega helidele. Läbi füüsiliste harjutuste saab uurida, kuidas hääl kehas resoneerib ja liigub. Isiklik hääl on parim enesetervendamise vahend, sest ta asub meis endis ning on seetõttu sünnipäraselt sobivaim. Mida kõlavama ja vabama häälega laulda, rääkida või mantraid toonida, seda enam saab keha neist helidest mõjutatud. Igal kehaosal ja organil on spetsiifiline võnkesagedus. Hea tervise juures helisevad organid oma õigel sagedusel. Haiguse korral läheb nende vibratsioon paigast ära, vaibub või võimendub liigselt. Lauldes loomuliku häälega, samaaegselt erinevatele kehaosadele tähelepanu suunates, „häälestatakse” elundid taas õigetele võngetele. Julge, kõlav ja vaba hääl tõstab inimese energeetilist potentsiaali. Tal on sarnane mõju sportimisele, saunale või massaažile, pakkudes lisaks tugevat emotsionaalset tõusu, kuna veendume oma võimes teha ilusat häält. Selleks on kõik inimesed võimelised, sest kogu saladus seisneb hääle kehast vabastamises. Selleks on kasutusel keha ja hingamist vabastavad harjutused, mis lasevad loomulikul häälel valla pääseda. Minu hääletreeninguil lauldakse pikki vokaale, laetakse häälega chakrasid, retsiteeritakse mantraid ja pühasid laule. Loomuliku vabaduse saavutamiseks kasutame käsikäes hääleharjutustega ka liikumist. Praktika käsitleb häält elu loomuliku osana, ühendatuna liikumise ja hingamisega. Sellest on võrsunud ka häälhingamise tehnika. See on tavapärase vabastava hingamise edasiarendus, mis annab praktiseerijale lisadimensiooni – hääle. Teine oluline teraapiavorm, mida viljelen, on naeruteraapia, mis õpetab naerma ilma põhjuseta. Lihtsate harjutustega kutsutakse sisemine naer endas esile. Loomulik naer vallandab organismis nn. „õnnehormoonid” – endorfiinid, mis tekitavad heaolutunde ja aitavad kaasa tervenemisele. Leiab aset paradoksaalne loogikavastane fenomen, kus tagajärge muutes muudame põhjust. See põhineb kehamälul. Kehale meenub, mil naersime loomulikult, olles terve ja õnnelik ning ta hakkab seda seisundit taastekitama. Sageli oma treeningutes ühendan mõlemad teraapiavormid, pannes käsikäes toimima hääle ja naeru. Lisaks on hääl suurepärane meditatsioonivahend, sest tema peal on hea hoida oma tähelepanu. Mõtted püsivad paigal ja meel vaibub. Hääleteraapia keerukam vorm on ülemhelilaul. See on eraldi teema ja nõuab juba eelnevat „tavalise” hääletreeningu kogemust. Kokkuvõtteks: Hääleteraapia sobib nii oma tervisest ja meelerahust huvitatud inimestele kui ka häälega igapäevatööd tegevatele klienditeenindajatele. Ning mis peamine: hääl – see on imelihtne!