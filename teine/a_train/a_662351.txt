www.naisteleht.ee	 Riivitud porgand või hakitud seened ei haaku, seepärast tuleb juurde segada jahu ja muna – nii muutub segu tainalaadseks ja vormitavaks. Siduvaid aineid võib olla teisigi. «Tainasse lisatakse piimas leotatud saiaviile, riivsaia, mannat või keedetud kartuleid,» loetleb Taalkis. Põhiline, et lisatav toiduaine imaks hästi niiskust. Paneerimiseks sobib kõige paremini riivsai. Kuuma õliga praadides moodustab riivsai kotleti ümber krõbeda ja maitsva kooriku, mis hoiab sisu omakorda koos. Taalkis ütleb, et hea magusa maitse annab kotletile sibul. Mõni retsept nõuab, et sibul tuleb enne pannil kuldpruuniks praadida, mõnes retseptis rändab see taina sisse toorelt. Nii või teistpidi annab sibul toidule õige meki. Lisa julgelt rohelist! Sibula peale nina kirtsutajatele ei pruugi see küll meeldida, kuid osav perenaine suudab sibula kotletti nii peenelt ära peita, et sööjad ei saa sellest arugi. Et maitsemeeli veelgi ergutada, on kotlettide sisse teretulnud maitseained: sidrunipipar, valge ja must pipar, jahvatatud muskaatpähkel, aroomisool ja muu. Ka maitserohelist võib julgelt lisada. Näiteks petersellilehti, tilli, murulauku, basiilikut, punet ja muud. Küpseta kotlette ahjus! Kotlettide suur miinus tervisliku toidu austajate silmis on nende praadimine pannil rohkes õlis. Aga miks ei võiks kotlette küpsetada praeahjus? Kotletid, mis ei vaja paneerimiseks riivsaia, võib julgelt küpsema panna küpsetuspaberile. Paneeringuga kotletid vajavad siiski ka veidi õli, kuid seda ei pea olema palju. Soovitatav on õliga määritud ahjuplaat esmalt kuumaks ajada ja alles siis kotletid peale laduda. Kotlette võib pealt natuke õliga pintseldada või pritsida. Porgandi-riisikotletid 3 suuremat porgandit 1 dl piima 4 dl keedetud riisi 1 sibul 2 muna 1 tl soola 2 spl jahu Riivi porgand peeneks ja keeda riis pehmeks. Sega mõlemad kokku, lisa hakitud sibul, munad, jahu ja sool. Sega ühtlaseks massiks. Tõsta küpsetuspaberiga kaetud ahjuplaadile lusikaga kotletisuurused kuhjad. Küpseta 200 kraadi juures umbes 30 minutit. Pööra ümber ja küpseta teiselt poolt sama kaua. Oa-kartulikotletid 250 g kartuleid 150 g ube 1 sibul 1 spl võid 40 g taisinki 1 muna 0,5 tl soola 1 spl hakitud peterselli riivsaia Keeda oad ja kartulid pehmeks ja aja läbi hakklihamasina või kartulipressi. Võid purustamiseks kasutada ka köögikombaini. Haki sibul ja sink kuubikuteks ning pruunista võis. Sega sink ja sibul kartuli-oamassi hulka, lisa sool, hakitud maitseroheline ja muna. Sega tainas hästi läbi ja vormi sellest paraja suurusega kotletid. Paneeri riivsaias ja küpseta õlitatud pannil või ahjus mõlemalt poolt pruuniks. Sõrnikud ehk kohupiimakotletid 500 g kohupiima 4 spl jahu 2 muna 2 spl suhkrut noaotsaga soola riivsaia Klopi munad ja suhkur kahvliga lahti. Lisa sool, kohupiim ja jahu. Sega hästi läbi. Vormi tainast kotletid ja paneeri riivsaias. Prae pannil kuuma õli sees pruuniks või küpseta ahjus 200 kraadi juures õlitatud ja eelnevalt kuumaks aetud plaadil. Sojakotletid 100 g sojahakkmassi 1 muna 1 puljongikuubik 2 spl sibulat 0,5 tl soola 0,5 tl basiilikut 0,5 tl hakklihamaitseainet riivsaia Keeda sojahakkmassi puljongikuubikuga maitsestatud vees 25 minutit. Vala sõelale ja nõruta liigne vesi. Sega hulka muna, murulauk ja maitseained. Vormi tainast väikesed kotletid ja paneeri neid käte vahel patsutades riivsaias. Prae õlitatud pannil või küpseta õlitatud ahjuplaadil ahjus 200 kraadi juures mõlemalt poolt pruuniks.