www.naisteleht.ee	 Oli õhtu nagu iga teine. Istusin diivanil ja vaatasin õhtust mängufilmi. Mees oli pidanud ööseks tööle jääma ja nii me olime koeraga kahekesi. Tuba oli mõnusalt hämar ja ahi praksus hubaselt. Reklaami vahele kuulsin aeg-ajalt kellegi samme... Nende sammudega olin tegelikult juba harjunud. Need kuulusid mu vanaemale. Ta oli enamuse oma elust elanud selles majas ja kui ta igapäevatoimetustega enam hakkama ei saanud, kolisime mehega tema juurde, et talle abiks olla. Ta suri 11 kuud tagasi ning on pärast seda tihti kodus käinud, ilmselt veendumaks, et kõik on ikka nii «nagu peab». Algul olid need sammud väga hirmutavad, kuid aegapidi olid need tuttavaks ja omaks saanud. Pealegi teadsin, et see on ju kõigest minu memm, kes oli mind alati väga hoidnud. Reklaamid said läbi ja film jätkus – lõpuks ometi midagi hingele, olen juba tüdinud neist tapmisfilmidest. Elasin vaadatavale niivõrd kaasa, et ei märganudki, millal sammud ülakorrusel väga valjuks muutusid. Tundus, justkui peetaks seal tantsupidu. Hõikasin naljatades: «Hei, memm, võta veidi vaiksemalt!», kuid see ei aidanud. Müra muutus järjest tugevamaks ning mul hakkas päris kõhe. Midagi pidi olema valesti. Kaalusin, mida ette võtta, kui kostus kõva pauk, millele järgnes klaasiklirin ... ikka sealtsamast teiselt korruselt. Nüüd olin juba tõeliselt närvis, ka koer kõndis ärevalt mööda tuba ja vahtis trepist üles. Ma ei teadnud, mida teha. Kutsuda keegi enda juurde? Kuid mis siis, kui tema saabumise ajaks on kõik vaikne ning mind hakatakse hulluks pidama? Seda nagu ka ei tahaks... Tõusin diivanilt ja panin tuled põlema. Liikusin vaikselt trepi poole. Ma polnud kindel, kas võtta midagi enda kaitseks kaasa. Läksin siiski paljaste kätega, igaks juhuks. Astusin värisevate põlvedega paar astet ülespoole. Tundsin, kuidas süda rinnus peksis ning peopesad higiseks tõmbusid. Oli tunne, nagu oleksin õudusfilmis ... ainult et see oli päriselt. Kolin oli hetkeks vaibunud, kuid siis algas uuesti, nagu oleks seal kakeldud. Järsku klimberdas keegi klaverit ning pärast seda lendas trepist alla vana räbaldunud raamat. See lendas mu jalgadest mööda ning jäi alumisele trepiastmele pidama. Oleksin tahtnud nutta, kuid ei julgenud... Isegi kõvasti hingata polnud julgust. Ka koer muutus järjest ärevamaks, temagi ei saanud aru, mis toimub. Lõpuks võtsin julguse kokku ja kõndisin üles. Koridoris oli kõik nii nagu alati. Astusin edasi, avasin vanaema magamistoa ukse ning nägin, et seal polnud sugugi kõik endine. Kaks tooli oli pikali ning pilt, kus peal kõik vanaema lapsed, kapiservalt alla kukkunud ning klaas purunenud. Pitskardina äär oli servast lahti rebenenud. Kiiktooli hoog oli juba vaibumas, kuid oli näha, et sellel oli istutud. Toal oli hoopis teine ilme kui tavaliselt. Mind haaras meeletu paanika, seisin tardunult keset tuba. Vanaema poleks ju ometi... Korraga hakkas koer alumisel korrusel haukuma. Jooksin kiiresti trepi juurde ja nägin, kuidas esimesel korrusel riided nagis liikusid. Järgmisena kõikus ukse ees rippuv võtmekimp, seepeale läks uks lahti ning sulgus taas kiiresti. Selle kõige juures ei kuulnud ma mingit heli ega näinud kellegi kuju. Jooksin trepist alla ja vaatasin uksest välja. Seal polnud kedagi, polnud ka jälgi vastsadanud lumel. Sulgesin ukse ja surusin selja selle vastu. Nägin, et raamat, mis oli kukkunud trepiastmele, oli kadunud. Edasist ei oska ma kirjeldada. Hirm oli haihtunud ning mind valdas meeletu rahu. Ka koer oli täiesti rahulik ning end mõnusasti asemele magama kerinud. Peale seda õhtut pole ma midagi sellist enam kogenud. Ka vanaema samme pole enam kuulda – lausa igatsen neid vahel. Kui juhtunust oma mehele rääkisin, arvas ta, et vanaema oli tol õhtul mind millegi väga halva eest kaitsnud ning pärast seda ka ise rahu leidnud.