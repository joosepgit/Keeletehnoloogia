www.naisteleht.ee	 «Võtan seda täiesti loomulikult, sest paratamatult on ema tuntud. Eriti teatud põlvkonna jaoks. Nad ei saagi ilma selle küsimuseta asju edasi arutada,» kirjeldab Kerli. Kodanike vastuvõtul läbi luugiava inimesi teenindades olevat tavapärane, et korraga lähevad mõnel silmad särama ja uuritakse: «Kas teie oletegi Anne Veski tütar?!» Vastus saadud, võib argiste asjatoimetustega edasi minna. «Venemaal on see nii normaalne, et ma ei pane seda pahaks,» on Kerli harjunud pigem temperamentsete venemaalaste otserünnakute kui Eesti moodi äratundmisega. «Eestimaal on nii, et inimene vaatab kaua kõrvalt, mõeldes, kas küsida või mitte. Saad aru, et tal tahab välja tulla see küsimus, aga...» kirjeldab ta kaasmaalasi, kes varjamatu uudishimuga oma märklaua ebamugavasse olukorda asetavad. Ema rokkar, tütar riigiametnik Välimuselt ema tütar Kerli võtab sarnasust arusaajalt. «Oleme sarnased jah. Nüüd veel eriti, mil ma ei üritagi enam eristuda,» möönab varem soengustiile ja juuksevärve vahetanud Kerli, et suhtumine muutus koos sisemise küpsusega. «Eks ta mõistmise ja rahulikkusega tekkis – mis sa ikka vastuvoolu ujud.» Ajal, mil Kerli üritas jalga muusikatööstuse ukse vahele panna, oli ta täis trotsi olla midagi enamat kui Anne Veski tütar, kellesse suhtuti, et «küll sa ikka selle pärast esinema said». Nüüd on kahe Veski elustiilid kardinaalselt erinevad ja väline sarnasus ei mängi suurt rolli. «Ema on siiamaani nagu noor rokkar ja mina olen niisugune kuiv riigiametnik,» jutustab Kerli eneseirooniliselt. «Rollid on juba nii sassi läinud ja vahetunud, et ma ei näe enam vajadust välimuselt erineda. Ma näen seda niigi, et oleme erinevad. Kui on midagi sarnast – no jumala pärast, mu ema on ju ilus inimene!» Kerli «plaanimajandus» Naaberriigi pealinn on Kerlile tema praegusel eluperioodil peamine kokkusaamiskoht emaga. «Ema käib Moskvas tihti, praegugi elab ta minu juures. Nii et näeme üksjagu sageli,» räägib Kerli, et jagab koos elukaaslasega oma Moskva-kodu emaga meeleldi. Kahetoaline ametikorter kitsaks ei jää. «Ta on ju ema – ei pirtsuta tema ega mina. Ei ole küsimustki, olgu või ühetoaline korter!» Aastaid riigiametis töötanud Kerli meelelahutusärisse tagasi ei kipu. «Nüüd, kui olen sellest päris eemal, ma isegi ei tea ega kuule, mida mu ema teeb, ainult nii palju, kui ta siin käib,» tunnistab Kerli. «Järjest enam vaatan, et issand, mina küll sellist elu elada ei tahaks. Ei saa öelda, et emal oleks vanust palju, ta on noor ja kepsakas, käib ja töötab sama rõõmsalt edasi – aga olla laval 25 aastat ja näha, mis seal ümber toimub, enne ja pärast lava...» ütleb Kerli, pidades silmas estraadielu intensiivsust. «Ma olen niipalju konservatiivne inimene, et mulle meeldib, kui asjad on paigas – et mul on kindlad kellaajad ja päevaplaan.» Kerli tunnistab, et sõbradki on alati itsitanud tema «viisaastakuplaanide» üle, milleta ta oma elu ette ei kujuta. «Suveni on ju nii palju aega, millest sa räägid!?» hüüatavad sõbrad, kui Kerli keset külma talvekuud suveplaanidest rääkima hakkab. «Kujutan eredalt ette, kuidas ma suvel lähen koju, teen seda, siis külastan seda...» maalib Kerli pilti oma plaanide täpsusest. Küps pere loomiseks Kerli leidis endale elukaaslase saatkonna töötajate hulgast kohe Moskva-perioodi alguses. «Kuna me siin alustasime, siis pole seda väga Eestimaal afišeerinud,» jääb Kerli kaks aastat kestnud suhtest rääkides tagasihoidlikuks. «Lähedased muidugi teavad, aga juhututtavatega ei ole see teema, millest tänaval kokku saades esimesena rääkida. Pole vajadust olnud. Aga ega ette ei kujuta, kui siin üksinda peaks olema...» tunnistab Kerli, et poolest aastast üksiolemisest oli rohkem kui küll. «Algul on uus koht – oled nagu vasikas kevadel,» meenutab ta algset õhinat. «Aga kui see vaibub ja hakkad oma kohta otsima, siis on oluline, et sul oleks pidepunkt,» arutleb Kerli ja lisab, et ta pole inimene, kes meeleldi üksinda seltskondlikel üritustel käiks. Plaaniinimene Kerli tunnistab, et Eestisse naastes on tal kavas siinsete sõpradega soiku jäänud suhted taas ellu äratada ning mõelda perele. Kas ka laps kuulub järgmise viisaastaku plaanidesse? «Loodetavasti ikka varem kui viie aasta pärast,» naerab Kerli. «Olgem ausad, aeg tiksub. Siiamaani olin karjerist ... või see pigem kukkus nii välja, sest isiklik elu polnud paigas – mis sa ikka istud kodus ja mõtled, mis sust saab, pigem käin tööl. Nüüd, kus on olemas inimene, kellega plaane jagada, mõtlen hoopis muudele asjadele – et kodu sisustada ja muidugi ka lapsi muretseda.» A nne Veski: Kerli sai varakult iseseisvaks 80ndate keskpaigas oma lauljakarjääri kiiremaid aegu elanud Anne Veski tunnistab, et tütar Kerli iseseisvus väga kiirelt. Lauljaelu tipphetkedel sai Anne aasta 12 kuust olla tütre juures vaid kuus, ent kõik koolivaheajad veetsid nad ikka koos, reisides Venemaal koos abikaasa Benno ja tema tütre Brigitaga. «Eks ta ole rohkem vanaema laps,» ütleb Anne. «Nõukogude ajal ei olnud ju isegi võimalik lapsehoidjaid võtta, ikka vanaemad kasvatasid. Aga nagu öeldakse, laps kujuneb välja kolme esimese eluaastaga – siis olime kogu aeg koos.» Nüüd kohtub Anne, kel 25. lava-aasta täitumisest hoolimata kontsertide hoog ei rauge, tütre Kerliga tihti, peaaegu iga nädal. Noorelt samuti lauljakarjääri katsetanud Kerli töötab nüüd diplomaadina, kuid ometi pole ema arvates kännust kaugele lennanud. «Artist ja diplomaat on üsna sarnased – ikkagi avaliku elu tegelased,» kirjeldab Anne, kuidas mõlemaid viib töö ka Venemaa kaugetesse nurkadesse. «Enam ei võeta teda kui Anne Veski tütart,» tunnustab Anne tütre kangekaelsust, mis tõukas Kerlit elus oma suunda leidma. Kolm aastat Moskvas on ema ja tütart õpetanud teineteise elu paremini nägema, eelkõige siiski Kerlile näidanud, mis elu Anne Moskvas elab. «Me täiendame üksteist. Kerli on näidanud mulle Moskva-elu oma nurgast, viinud mind väikestesse kohvikutesse, mis ta on avastanud.» Moskvalaste kindlate reeglitega klubikultuur Teisipäeval Kerli Veskiga kohtudes soovitab ta meil õhtul Moskva peal ringi vaadata. «Kui on vaja leida kohta, kus on kõik olemas, siis on see Moskva,» kirjeldab Kerli elu Moskvas. «Olgugi et täna on teisipäev, on restoranid kindlasti juba täis, ja klubides on tugev nägude kontroll – kas te sisse saate, see on juba iseküsimus,» naerab Kerli ning selgitab, et peab täpselt teadma, kuhu lähed, et sisse saada. Kohalikust klubikultuurist Kerli suurt rääkida ei oska, selgeks on saanud vaid peamine: «Loeb, kas sul on seljas piisavalt Armanit ja Guccit. Ja millega sa saabud – Lexuse või Maseratiga. Ma olen siin ära õppinud isegi automudelite nimed, millest ma varem polnud kuulnudki.»