arvamus.postimees.ee	 Alo Raun: Eesti võiks kaaluda valimisreformi Kui postimees.ee palus hiljuti politoloogidel ja arvamusliidritel tuua esile lõppenud riigikogu valimiste õppetunde ning arutleda valimissüsteemi muutmise teemal, teatas üllatuslikult lausa neli neist, et Eestis võiks kaotada üleriigilised valimisnimekirjad. REKLAAM Mõtet, et kõik riigikogu liikmed võiks selguda otse valimisringkondades, on iseenesest varemgi õhku visatud ning see kannab teada-tuntud kaubamärki «Rein Taagepera». Kuid asjaolu, et nii mitmed asjatundjad seda Eestile õigeks lahenduseks peavad, näitab, et oleks patt jätta sellist uuendust tõsiselt kaalumata. Eesti praegune valimissüsteem on väga keeruline ehk isegi haritud valija ei saa sageli aru, kuidas tema hääl riigikokku jõuab. Keeruline süsteem soodustab aga rahva võõrandumist poliitikutest ja vastupidi. Teisalt tuleb nii kaalukad muudatused hoolikalt läbi mõelda ning vajadusel reformida samal ajal ka valimissüsteemi muid aspekte, näiteks suurendada valimisringkondade arvu. Eriti tõsiselt tasub aga võtta politoloog Tõnis Saartsi hoiatust, et valimissüsteemi muutmise juures tuleb jälgida, et võimuparteid seda pelgalt oma häältearvu suurendamise poole ei «reformi».