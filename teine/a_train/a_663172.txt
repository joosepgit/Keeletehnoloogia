arvamus.postimees.ee	 Peep Pahv: ainuvõimalik otsus Eesti Suusaliidu juhatuse eilne otsus peatada Mati Alaveri volitused Eesti koondise peatreenerina lisas alates kevadest niigi suure podinaga keevale suusakatlale veelgi tuld alla. Sisuliselt sekunditega kerkisid õhku küsimused: kas see tähendab suusatajate seni mugava elu lõppu, kas tegemist on osava PR-käiguga, kas suusatamise juhtimises ka tegelikult midagi muutub, kas tõesti olime eksinud ja juhatus ei koosnegi senise peatreeneri otsuseid vastuvaidlematult täideviivatest inimestest … või on ikkagi tegemist suure enesepuhastuse algusega? REKLAAM Esialgu pole neile küsimustele täpset vastust. Kuid tundub, et kõik on palju lihtsam – suusaliidul polnudki muud võimalust. Vanaviisi ei saanud jätkata, kuna suve ja sügise jooksul oli tekkinud piisavalt suur mass kriitilisi inimesi, kes polnud pärast Andrus Veerpalu dopinguloo ilmsikstulemist valitud valetamise, vassimise ja keerutamisega rahul. Eesotsas värske presidendi Sandor Liivega mõisteti, et kultusala staatus on suusarahval peost libisemas, ning sellises olukorras tuli midagi teha. Kõige lihtsam oli peatada Alaveri volitused kuni rahvusvahelise spordiarbitraaži antava hinnanguni Veerpalu dopinguloole. Lihtsam seepärast, et sisuliselt ei muuda see vähemalt algaval hooajal midagi. Kuigi Liive püüdis näidata, et tegemist oli juhatuse üksmeelse otsusega, on usutavam see, et sellelgi käigul lasub Eesti suusatamise senise tegeliku juhi Alaveri vari. Postimehega vesteldes kinnitas ta, et on nendel teemadel pea iga päev alaliidu presidendiga rääkinud, peatreeneri valmisolekut ametist loobuda on varem kinnitanud ka Liive. Seega sobis see variant kõigile – üldsus saab signaali, et positiivse dopinguproovi andnud sportlase treeneri tiibu on kärbitud, ning kindlasti muutub taas ladusamaks suhtlus ­FISiga. Kõik peaks olema rahul. Tegelikult ei saa ju avalikkus teada, milline roll on Alaverile määratud omavaheliste kokkulepetega. Ajutiselt peatreeneriks tõusnud Raul Olle võib küll tegeleda koondise administratiivsete küsimustega ja esindada suusatajaid MK-etappidel, kuid sellega tema roll piirdub. Olle ei hakka tegelema sportlaste treeninguplaanide koostamise ja nende üldseisundi jälgimisega, küll aga ei saa seda keelata Alaverile, kel koondises nagunii neli oma sportlast. Alaveri treenerilitsentsi pole keegi peatanud ega tegutsemiskeeldu rakendatud. Seda ei saagi teha, kuna spordiarbitraaži otsuseni pole ta koos Veerpaluga ametlikult süüdi mõistetud. Kui otsus tuleb Veerpalu ja Alaveri jaoks positiivne, on koondislaste treeneri positsioonilt tahtmise korral lihtne taas peatreeneriks saada, negatiivse lahenduse korral aga suurema kärata sootuks taanduda.