www.naisteleht.ee	 Sinu küllakutsed teevad olukorra mehele väga kergeks, kui ta eelistab seksuaalseid kõrvalsuhteid, ent ei taha end liigselt siduda. See, milles sa loodad näha vastust oma tunnetele, on tegelikult vastus sinu käitumisele. Oma praeguse käitumisega teed sa võimalikuks selle, et olukord jätkuks samal moel. Mehel pole erilist põhjust sind teisiti kohelda, sest siiani on selline suhe tema silmis toiminud. Ükskõikset suhtumist soodustab see, et sa oled tema jaoks kättesaadav – tal polegi vaja sinu kiindumuse nimel pingutada. Loomulikult tunned sa end halvasti, kui ta lähedushetke järel kohe põgeneb. Kui sul on intiimne suhe inimesega, kes ei hooli sinust ega pea sind väärtuslikuks, on sul raske ka iseennast väärtuslikuna tunda. Mida ette võtta? Sa võid mehelt tema käitumise ja tunnete kohta küsida. Valmistu selleks, et ta ei pruugi tahta vastata. Ka see ütleb üht-teist temapoolse hoolimise, õigemini selle puudumise kohta. Oletame, et sa ei taha mehelt otse seksi kohta küsida. Küsi endalt, mida olulist see suhe sulle annab. Kas seda kellegi teisega koos olles ei saaks? Sa võid samal moel jätkata, kuid hoidmist väärivad ikkagi suhted, milles sa end hästi tunned.