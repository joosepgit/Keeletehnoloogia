www.bioneer.ee	 MTÜ Ökomeedia alustab käesoleval sügisel projektiga "Meedia keskkonnaküsimuste kajastajana". Selle projekti raames tehtava meediaanalüüsi laiemaks eesmärgiks on selgitada, kuidas on muutunud keskkonnaküsimuste käsitlemise trend meedias viimase kahekümne aasta jooksul. Lisaks on kavas koostada rakenduslike soovituste pakett erinevatele institutsioonidele, et aidata neid valikutes, mis puudutavad näiteks keskkonnateadlikkuse kujundamist või enda rolli kehtestamist keskkonnateadlikkuse arendamisel. Nii analüüsi kui soovituste esitlemist kavandame 2011. aasta maikuusse. Analüüsi põnevamaid leide peegeldame minevikumeenutustena ka juba varem bioneer.ee veergudel. Et meediaanalüüsi tulemused vastaksid ka erinevate osapoolte infovajadustele - näiteks ministeerium, kodanikuühendused, uurijad jne – koondame ka nende seisukohti ja ootuseid uuringule. Uuringu toorandmestik muutub pärast aruande valmimist avalikult kättesaadavaks ja selle edasine kasutamine ning täiendav analüüs on ainult tervitatav. Uuring keskendub trükimeedia (Postimees ja Eesti Päevaleht) kontent- ja kvalitatiivanalüüsile aastatel 1995, 2000 või 2005 ja 2010. Püüame osaliselt lähtuda ka mastaapsest keskkonnaküsimustele keskendunud meediauuringust 1983. aastal, mis sündis peamiselt TRÜ ajakirjanduskateedri ja ENSV Televisiooni- ja Raadiokomitee meeskondade koostöös. Täielikku kõrvutusvõimalust minevik ja tänapäev aga kindlasti ei võimalda, sest kuigi toonane metoodika ja uurimisraportid on säilinud, on toorandmed ise hävinud. Kavandatav uuring on ka kanalite poolest kitsam - kõrvale jääb raadio- ja telesaadete ning keskkonnaväljaannete analüüs. Küll püütakse põgusalt põigata online-meedia tegemiste ja käsitluste uurimisse. Võimaluste piires vaadatakse uuesti üle ka Geoffrey D. Goochi (nüüdne poliitikateaduste professor Linköpingi ülikoolis) meediaanalüüsi andmestik Eestist aastaist 1992-1993. Saate meid aidata, kui püüate täitsa vabas vormis kirja panna nii abstraktsemaid kui praktilisemaid küsimusi, mis on teil keskkonnainfoga kokkupuutudes tekkinud. Saata võiksite need projekti assistendile Martin Eek’ile. Uuringu viivad läbi TÜ ajakirjanduse ja kommunikatsiooni instituudi tudengid.