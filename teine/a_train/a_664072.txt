www.naisteleht.ee	 Jäänud eksamite ajal haigeks, tekkis tal tegemata töid lootusetult palju – ühte tööd järele tegema hakates tulid uued võlad peale. «Kevad lõi ka pähe,» ei salga Harri, et ainult haiguse kaela probleeme ajada ei saa. Kuna Harri oli juba 19, tähendas koolist väljakukkumine seda, et tal tuli lahkuda ka lastekodust. Kodus kasvava lapse jaoks on piir lapsepõlve lõpu ja iseseisva elu alguse vahel sageli ähmane: ei aja ju vanemad täisealist võsukest pesast välja, kui teine selleks valmis ei ole. Lastekodu aga on asutus ja seal valitsevad reeglid. Esmalt kolib iseseisvuv noor elama lastekodu noortemajja, kus peab end igakuise toiduraha, 690 krooni eest ise majandama. «Kiirnuudlid olid ikka põhilised,» naerab Harri, et võimalused ja oskused lubasid vaaritada pigem tüüpilist tudengieinet kui korralikku kodutoitu. Kutsekoolis õppides hakkas Harri lisa teenima Viljandi tikuvabrikus. «See oli ränk,» meenutab Harri kogemust. Igal õhtul viiest kümneni tassis ta kaste. Õhtul hilja töölt koju jõudes lajatas uni nii raskelt, et koolitükke sai õpitud ikka ainult vahetundide ajal. Võõras ema ja õnnetu isa Kaheaastasena lastekodusse sattunud Harri on elanud kolmes lastekodus. Alkohoolikust ema juurest äraviimine oli tema ainus pääsetee. Elu käest lasknud emaga pole poeg rohkem kohtunud ega soovi ka. Ta teab vaid, et naine elab Suure-Jaani lähedal ning on sünnitanud veel seitse või kaheksa last. «Kõiki ma ei ole kohanudki,» tunnistab noormees, kelle kaks poolvenda elavad Rootsi peredes, üks Tallinnas, mõned lastekodudes. Oma isale on Harri aga ainus laps. Ta teab, et poja üle hooldusõiguse kaotamine oli isale, tädile ja isapoolsele vanaemale valus hoop. See juhtus, kui isa, nime poolest samuti Harri, jäi pärast Võhma lihakombinaadi likvideerimist töötuks ega suutnud enam lapse eest piisavalt hoolitseda. Isa, tädi ja tädipojaga suhtleb Harri tänini. Vagabundi-suvi Päris ilma seljataguseta Harri siiski ei ole. «Mul on tõesti vedanud, et pole pidanud kogu aeg aasta läbi lastekodus elama,» räägib Harri, kes sai endale Viljandist tugipere umbes kaheksa-aastaselt. Tugipere on perekond, kes võtab lastekodulapse koolivaheaegadel ja nädalavahetustel enda juurde. «Nad võtavad mind kui pereliiget. See lisab kõvasti enesekindlust,» tunnistab Harri. Lastekodust lahkuvale täisealisele kasvandikule antakse eluteele kaasa 6000 krooni toetust ja kasvataja parim soovitus: proovi hakkama saada. Selle mitte just väga julgustava «paketiga» kaasneb ka õigus sotsiaalkorterile. Harri on korterijärjekorras Suure-Jaanis, sest sealt on pärit tema ema. Asula on küll väike ja elamispinna ootel vaid paarkümmend inimest, kuid võimalus eluase saada tekib Harril ehk alles kolme aasta pärast. Eelmise aasta mais, seistes silmitsi pooliku hariduse ning töö- ja elukoha puudumisega, otsustas Harri pakkida seljakoti, et veel enne sügist, tõsise elu algust, teha teoks oma ammune soov – taskus sada eurot, alustas ta hääletades Euroopa-reisi. Neli kuud väldanud seiklus viis ta läbi paljude riikide: Hispaania, Prantsusmaa, Hollandi, Austria, Belgia, Saksamaa, Itaalia, Türgi, Bulgaaria, Taani, Norra… Söögiraha teenis ta teel olles. Näiteks selgus, et paar nädalat 44kraadises leitsakus Madridi lähistel viinamarju korjates teenib sama palju kui neli päeva Haagis baarmenina töötades – paarsada eurot. Valusad vitsad Tagasi Eestis, omapäi ja kodutu, tekkis lootusetuse tunne. Tööotsinguil Viljandis ringi vaadanud, pööras Harri sealt midagi leidmata pilgu pealinna poole. Lastekodukasvataja abil sai Harri kontakti MTÜ Noorte Kodupaiga Noortekodu juhataja Tiina Koiduga. Endine Viiratsi lastekodu kasvandik Tiina majandab Noortekodu, mis pakub ellu astuvatele vanemliku hooleta jäänud noortele ajutist kodu ja toetust ühiskonda sulandumisel. See oli Harrile õige stardipaik, kust oma elu alustada. Kuigi turvafirmas teenitavast palgast säästmiseks suurt üle ei jää, loodab noormees sügisel alustada uuesti õpinguid ja nende kõrvalt jätkata ka osalise ajaga töötamist. «Lähen sügisel kooli, aitab küll!» pahvatab ta asjade üle sügavalt järele mõelnuna. Tallinna Ehituskoolis restaureerimist õppida sooviv Harri tunneb, et vedas alt ennast ja teisi, kui kooli pooleli jättis. Ja kui keskharidus käes, tahab Harri jätkata tootedisaini- või arhitektuuriõpingutega. «Kui väga tahta, on uksed valla. See, mis saab edasi, oleneb haridusest,» võtab Harri oma senise elutarkuse kokku. Harri püüdleb keskharidust, et saada oma elu peremeheks.: Foto: Denis Georgievskij.