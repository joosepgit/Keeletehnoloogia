www.naisteleht.ee	 TEEMAD Ootamatult pimedaks jäänud naine: «Näen siiani unes, et lahendan ristsõnu.» 26. Oktoober 2007 - 18:39 | Eve Ent Kaili uskus iga järgmise operatsiooni eel, et nägemine saab korda. Ta lootis – lõpuni välja. «Pikka vindumist ei olnud,» räägib ta. Kolme kuuga läks nägemine järsult kehvemaks ja päädis võrkkesta irdumisega. Seda püüti küll lõikusega tagasi panna, ent tööle silmad ei hakanud. Sellest hetkest oligi 24aastane neiu ühtäkki pime. Kui raske võis kohanemisaeg olla, teab täpselt vaid Kaili ise. Ta ei soovi seda perioodi meenutada, sest tunded olid toona nii udused ja segi raputatud. Sinnani polnud Hugo Treff neri gümnaasiumi lõpetanud Kaili suutnud otsustada, kas minna õppima kunsti või hoopis algklasside õpetajaks, ent siis tõmbas nägemise kaotus mõlemale plaanile joone peale. On täiesti igapäevaseid asju, millest Kaili kohutavalt puudust tunneb: joonistamise ja peente pitskudumite valmistamise kõrval näiteks ka ristsõnade lahendamisest. «Näen siiani unes, et lahendan ristsõnu,» ütleb ta ja möönab, et ehk suudaks ta nüüdki kududa või kunstiga tegelda, aga kuna ta on neid asju teinud nägijana, siis ... see poleks enam see. Aga Kaili on kange naine, hästi uhke. Kui inimesed talle tänaval abi pakuvad, ütleb ta enamasti ära. Ehk on tema sõltumatus ja iseseisvus mõne kallimagi temast eemale peletanud, arutleb ta. Ehkki teisalt kardavad mehed sedagi, et neil tuleb pimeda naise eest hoolitsema hakata. Tahab peret ja lapsi Kaili tahaks luua pere ja saada emaks. «Olen lapsest saadik lapsi hoidnud ja armastanud, olen sellist koduperenaise tüüpi,» tõdeb ta. «Mulle meeldib koristada ja pesu pesta ja lastega suhelda.» Kuigi oma noormeest Kailil pole, ta ei kurda, sest sõpru ja tuttavaid temperamentsel naisel jagub. Neid on tal nii pimedate kui nägijate hulgas. Kailile meeldib käia väljas tantsimas, küll mitte diskodel, pigem pubides, kus mängib elav muusika. Vahel juhtub, et nägija noormees palub Kaili tantsule, tantsib mitu tantsu ja saadab pärast kohale – ning ei saanud arugi, et naine teda ei näinud. Kaili tantsib nii hästi ja tema silmad on nii säravad. Kommentaarid