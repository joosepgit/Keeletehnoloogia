www.naisteleht.ee	 Näilise kapriisi taga võib olla kaua küpsenud otsus Laps «teenib» vanemate armastust – pingutab õppida, et mitte pettumust valmistada. Sellele lisandub ühiskonna surve: iga tark inimene peaks olema ülikoolis käinud ja kes keskkooli ei lõpeta, on päris loll. Viimasega on vanematel eriti raske leppida. Muidugi juhtub, et laps räägib koolist äratulekust hetke ajel, häirituna ebaõnnestumistest ja raskustest. Siiski on ka neid, kellele kool (vähemalt sellisel kujul) käib tõesti üle jõu. Põhjuseid võib siin olla erinevaid: pikk koolitee, halb läbisaamine kaaslastega, liiga absurdne programm, liiga suur koormus vms. Lahendusi ja eri võimalusi jagub samuti: koolivahetus, täiskasvanute gümnaasium, osalise ajaga õpe, koduõpetus, vabastus ühest päevast nädalas, kutsekoolid, kust saab ka keskhariduse. Vanema ülesanne on last motiveerida, toetada ja natuke tagant sundida. Teisisõnu: hoolitseda selle eest, et laps enda potentsiaali realiseeriks. Ent vanem peab oskama ka näha, kus lapse võimete piir läheb, ja hoiduma lapsele oma unistuste pealesurumisest. Austa tema otsust ka siis, kui seda heaks kiita ei suuda Viha ja ärritusega ei saavuta midagi. Palju paremini aitab, kui tõesti püüda mõista, mis toimub lapse peas ja südames. Kui sa ei usalda, et laps teeb õiged valikud, siis kas sul on võimalik usaldada seda, et ta teeb oma vead ise? Ükski otsus pole lõplik. Inimesed saavutavad edu selles, mida neile meeldib teha – meeldivus annab energia asju hästi teha. Nii võib ka kooli pooleli jätnud laps hiljem omal algatusel haridustee lõpetada, kui tal tekib sisemine soov edasi õppida. Süvene, püüa mõista ja leida lahendusi Leia aega laps ära kuulata. Rääkida, et kool on tähtis? Võib, aga ilmselt on ta seda juba kuulnud. Süvene sellesse, mis on tema otsuse taga. Väldi kamandamist: «Sa pead vähemalt...» Selle asemel räägi oma tunnetest, näiteks: «See teeb mind väga murelikuks, et...» Proovi koos lapsega lahendusi leida. Veena, et sa pole karistaja, vaid et te olete ühes paadis. Näiteks saad lapsega kaasas käia, infot otsida ja oma abi pakkuda.