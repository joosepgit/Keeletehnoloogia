www.advent.ee	 Jumala rahvas peaks hakkama selgesti mõistma tõde pühamust.  Igaüks vajab isiklikku teadmist oma suure Ülempreestri olemuse ja töö kohta. Kristuse eestkostel inimese heaks üleval pühamus on lunastusplaanis sama oluline koht nagu on Tema surmal ristil. Oma surmaga alustas Ta seda tööd, mida Ta pärast ülestõusmist taevasse lõpule viima läks. Me peame usu kaudu astuma sissepoole eesriiet, “kuhu eeljooksjana meie heaks on läinud sisse Jeesus”. He 6,20. Sinna kandub valgus Kolgata ristilt. Seal võime saada sügavama arusaamise lunastuse saladustest. Inimese päästmine on maksnud Jumalale mõõtmatult palju. Ohver, mille Tema tõi, rahuldab Jumala käsust üleastumise kõige rängemad nõuded. Jeesus on avanud tee Isa troonile ja Tema vahenduse kaudu võivad kõik, kes usus Tema juurde tulevad, esitada oma siirad soovid Isa ette. “Kes oma üleastumist varjab, ei jõua sihile, aga kes neid tunnistab ja need hülgab, leiab armu!” Õp 28,13. Kui need, kes varjavad ja vabandavad oma eksimusi, näeksid, kuidas Saatan nende üle rõõmustab, kuidas ta Kristust ja pühi ingleid nende pärast mõnitab, siis nad ruttaksid tunnistama üles oma patte ja kõrvaldaksid need. Iseloomu vigade kaudu püüab Saatan saavutada võimu kogu inimese üle. Ta teab, et siis, kui neid vigu hellitatakse, õnnestub tema eesmärk. Seepärast püüab ta pidevalt petta Kristuse järelkäijaid oma saatusliku sisendamisega, et neil on võimatu võita. Ent Jeesus esitab nende kaitseks oma haavatud käsi ja ihu. Ta ütleb kõigile, kes järgnevad Talle: “Sulle saab küllalt minu armust.” 2Ko12,9  Ärgu pidagu keegi oma vigu parandamatuks. Jumal annab usku ja armu nende võitmiseks.GC 488,489