www.naisteleht.ee	 Oti soolestik saadi arstide ja pere ühiste jõupingutustega enam-vähem kontrolli alla, kuid rohud olid tema organismi tasakaalust välja löönud: luuhõrenemine oli nii tugev, et ühel päeval kukkus poja selgroog lihtsalt kokku. Emal oli lapse piinlemist jube pealt vaadata, ent ta istus päevad ja ööd haiglas Oti voodi ääres, minnes riigikogu istungile otse palatist. Ei raugenud Kadri jaks ka järgnenud taastumisaastatel, mis poeg ratastoolis veetis. «Need viis aastat oli väga raske aeg. Mina ei kaotanud hetkekski lootust, kuid tervenemine oli väga aeglane,» räägib Kadri, keda aitasid sel ajal nii vanemad, sõbrad kui tuttavad. Suurimaks toeks oli talle kujundusgraafikust abikaasa Marko Kekišev. «Kui mehed murduvad sellise koorma all tihti esimesena ja pigem lahkuvad pere juurest, siis Marko seisis kindlalt mu kõrval,» kiidab Kadri. Usk aitas toime tulla Tublit naist aitas ka usk: kreeka apostlikku õigeusku Kadri käis tihti kirikus palvetamas ja küünlaid panemas. «Ras kustele vaatamata pidin jääma positiivseks ja oma poja elu eest võitlema. See oli mingi müstiline sisemine jõud, mis mind tegusana hoidis,» ütleb Kadri. Said haigusest jagu Praegu on mõlemad pojad terved, nende haigused taandunud ja kontrolli all. Otist, Jaanist (18) ja pere vanimast pojast Mardist (21) on kasvanud tegusad noormehed. Kadrit rõõmustab, et kõik tema lapsed on leidnud oma raja: Mart on pärinud vanemate kunstnikupisiku ja õpib kunstiakadeemias sepaks, Ott huvitub keemiast ja füüsikast, osaledes pidevalt ka olümpiaadidel, lisaks õpib jaapani keelt ning Jaan mängib jalgpalli Eesti meistriliiga esiliigas. Isegi tagantjärele ei ahasta Kadri, et pidi selliste katsumustega silmitsi seisma. «Läbikogetu andis mulle teadmise, mida tunneb inimene, kellel on puudega lähedane, ja kuidas koheldakse ühiskonnas puuetega inimesi.» Just oma poja haigusest ajendatuna asutas Kadri Puuetega Laste Vanemate Liidu, et emad-isad saaksid üksteisele tuge pakkuda ja head nõu anda. Kadri usub, et riigikogu liikmena oli tema sõnadel ja tegudel üsna palju kaalu, sest haigete ja puuetega inimeste hüvede eest võitlemisel tugines ta enda kogemustele. Tagasi poliitikas Vahepeal Kadri taandus aktiivsest poliitikast ja siirdus tööle tööturuametisse, nüüd on ta riigiaparaadi juures tagasi: aprilli lõpust on ta regionaalminister Vallo Reimaa nõunik. Ta on ülirahul ja nimetab nii tööd kui ülemust inspireerivaks. Eesti Riikliku Kunstiinstituudi keraamikuna lõpetanud Kadri ei kavatse kunsti jätta, vaid selle juurde pensionieas tõsisemalt tagasi tulla. «Ahi on kogu aeg soojas ja savi nurgas ootamas,» naljatleb Kadri. Hingelt on ja jääb ta kunstnikuks. Linalakk Liina filmis «Siin me oleme» Kui Sulev Nõmmik 17aastast Kadrit «Siin me oleme» võtetele mangus, ei osanud blond kaunitar aimatagi, et sellest saab film, mida tsiteerib peast mitu põlve. Tõtt-öelda ei tahtnud Kadri Nõmmiku suurest pealekäimisest hoolimata näitlemisest vedu võtta – selleks tuli ju põneva malevasuve asemel kolm kuud Muhu saarel veeta. Pärast Kadri isegi häbenes filmis ülesastumist. «Klassivennad norisid ja narrisid, et sa ei oska õmmelda. Vaata, kuidas sa neid pükse parandasid! Mulle läks see väga hinge, sest ma tegin seda ju oma parimal moel. Lihtsalt aega oli vähe.» Üks lõbus seik meenub Kadrile pikast võtteperioodist eriti eredalt. «Mäletan stseeni, kus Väino Puura nõudis, kas valin tema või Timmu. Küsisin Sulev Nõmmikult, et kas ma ei võiks seda suuremat poissi valida, ta tundub palju asjalikum. Nõmmik naeris ega lubanud. Ütles, et stsenaariumis on ikka nii ette nähtud, et mina pean Timmule mehele minema.» Uutele tuttavatele saab Kadri vahel siiani äratundmisrõõmu pakkuda – ah et sina mängisidki seda linalakka seal kultusfilmis! «Õnneks on veel mõni inimene, kes ei tea, et mina seal mängisin,» naerab Kadri.