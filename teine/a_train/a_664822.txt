www.naisteleht.ee	 TEEMAD Tartus sündisid tänavu kuued kolmikud: Arst, kes põhjustas mitmikutesaju! 30. November 2007 - 19:45 | Eve «On naisi, kes mingil juhul üle ühe embrüo ei luba siirata,» räägib arst. «Teised, kes on oodanud 15 aastat, ütlevad, et mul täitsa ükskõik, pange nii palju, kui tohib.» Mitmike, eriti kolmikute sünnist ei taha naistekliiniku direktor suurt numbrit teha seetõttu, et kolme pisikest titat on küll armas pildilt vaadata, ent naisele on nende kandmine suur raskus, valu ja vaev. Rääkimata sellest, mis edasi saab – korraga kolme vastsündinuga tegelda on ränk töö. Seda enam, et kõik kolmikud sünnivad enneaegsetena – ema ei saa ju lõpmatuseni paisuda. «Jumala pärast ei tohi jääda sellist muljet, et me siirdame kõigile täie rauaga, peaasi et saaks punkti kirja,» rõhutab Ehrenberg. Vanematel, kes tegid otsuse lubada siirata kolm embrüot, on valiku taga kaalukad põhjused. Näiteks enamikul polnud see esimene katse rasestuda. Bioloogilist kella peatada ei saa Ehkki viljatusravi aitab paljusid paare, on Ehrenbergi sõnul mündil ka teine pool: kunstliku viljastamise arengust rääkimine võib luua petliku mulje, et naised võivad nüüd oma bioloogilise kella tiksumise ära unustada ja uskuda, et meditsiini abiga on neil võimalik rasestuda igal ajal. Päris nii see kahjuks või õnneks ei ole. Kehavälise viljastamise protseduuri õnnestumise tõenäosus on umbes 30 protsenti. Ent kui naine on juba üle 40 aasta vana, langeb tõenäosus, et ta kunstliku viljastamise tulemusel rasestub, alla kümne protsendi. Seega ei maksa naistel sünnitamist määramatusse kaugusse lükata. Meditsiin on küll võimas, ent mitte kõikvõi mas. Alates 30. eluaastast hakkab naise viljakus langema nii ehk teisiti. Arstid pole kõikvõimsad Viljatusravist rääkides kõneldakse tavaliselt selle õnnestumistest, kuid kunstliku viljastamisega tegeleval arstil tuleb midagi öelda ka patsientidele, keda ei ole õnnestunud raseduseni aidata isegi mitmendal katsel. «Siis tuleb naine, vaatab mulle niiskete silmadega otsa ja küsib: miks? Ja mina ütlen, küsige mida tahes, aga mitte seda – ma ei tea, miks,» räägib Ehrenberg. «See on suur õnnemäng, kellelgi veab ja kellelgi ei vea.» Ehkki naisele siiratakse parimad ja arenemisvõimelisemad embrüod, sünnib laps vaid igast seitsmendast. Arst möönab, et kogu tänapäevase meditsiini teadmiste juures on kunstlik viljastamine siiski väga «umbes» tegevus. «Tunnistagem, et meie võimed ennustada, kes jääb rasedaks ja kes mitte, ei ole täiuslikud,» tõdeb Ehrenberg. Mees naistearstiks? Patsiendid kiidavad doktor Aivar Ehrenbergi – kiidavad tema kabinetis ja kohvitassi taga, kiidavad ka perekooli foorumis. Ehrenberg meenutab, et tema arstitöö algusaegadel tuli ikka ette patsiente, kes meesgünekoloogi nähes ära ehmusid. «Need naised suunasin siis lahkesti mõne naiskolleegi juurde,» muigab ta. Miks valis Ehrenberg just selle ala, kus, olgem ausad, palju mehi ei tööta? «Ju see tundus kõige huvitavam,» jääb doktor selgituses napisõnaliseks. Patsientide headest sõnadest võib aga järeldada, et olgu põhjus mis oli, tehtud sai õige valik.