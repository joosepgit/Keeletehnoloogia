www.bioneer.ee	 „TLÜ Rakvere kolledž on tegelenud viimased viis aastat õuesõppe temaatikaga ja korraldanud vastavasisulisi konverentse,” lisab TLÜ Rakvere Kolledži õpetajakoolituse osakonna juhataja Lehte Tuuling “Idee sündis koostöös RMK Sagadi looduskooli juhataja Asta Tuustiga, kes on mitmeid aastaid läbi viinud kolledžis loengukursust keskkonnaõpetusest.” Rahvusvahelisel IV Õuesõppe konverentsi Õue õppima avavad Lääne-Viru maavanem Einar Vallbaum, Rakvere linnapea Andres Jaadla ja TLÜ Rakvere Kolledži direktor Kalle Karron. Ettekannetega/õpiõuedega esinevad õuesõpetajad Rootsist, Šotimaalt, Sloveeniast ja Eestist. Konverentsi peaidee ongi õue õppima minek, kahe päeva jooksul toimub kuus õuesõppimise tööõue Rakvere linna tammikus ja linnakodaniku majamuuseumis. Rootsi õuesõppe traditsioone tutvustab Linköpingi Ülikooli professor Anders Szczepanski, Šotimaa õuesõppe spetsaialistid Irene Bews ja Ally Sangster Adventura Scotland’ist viivad läbi õpiõue. Stendiettekandest saab lugeda Ljubljana Ülikooli professori Marjanca Koš’i uurimuse kokkuvõtet õuesõppe olukorrast Sloveenia lasteaedades. Konverentsi peakorraldaja TLÜ Rakvere Kolledži õpetajakoolituse osakonna juhataja Lehte Tuuling on seda meelt, et õues õpetada saab ainult see õpetaja, kes ise õues olemist naudib. Selleks, et õpetajad õues olemist nautima hakkaksid, tuleb nad viia ise õue õppima ja pakkuda neile seal võimalikult põnevat, elamuslikku ja isetegemist võimaldavat tegevust. Seda meie konverentsi kõik õpiõued ka pakuvad. EKÜ juhatusse kuuluvad koolitaja Mikk Sarv, looduskalender.ee vedaja Gennadi Skromnov, Tartu Keskkonnaharidus keskuse juhataja Robert Oetjen ja Saaremaa Mihkli talumuuseumi juhataja Tiina Ojala.