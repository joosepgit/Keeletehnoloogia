www.bioneer.ee	 Kui Lilli Kivinuk 2010. aasta suvel käis välja idee luua sugulaste naisrühm ja minna sellega järgmisel suvel esimesele Eesti naiste tantsupeole, peeti seda heaks naljaks köögilaua ääres. Mõtet edasi arendades leiti, et suguvõsas oleks huvilisi küll, kes erakordsest tantsupeost osa sooviksid võtta. Ametlikult moodustati Kivinukud septembris esialgu tantsupeol osalemise plaaniga. Rühmas on kaheksa tantsijat: Anne Kivinukk, Ave Kivinukk, Elina Kivinukk, Helena Kivinuk, Liisi Kivinukk, Lilli Kivinuk, Ülle Kivinuk ja Mirjam Kaldma. Kõik naised on seotud ühe esiisa, August-Voldemar Kivinuki ja tema kolme poja järeltulevate põlvedega. Rühma juhendaja on TTÜ tantsuansambli Kuljus kunstilise juhi assistent Ado Lõhmus, rühma kostüümid – linased rätikleidid – valmistas Marilin Sikkal. Sobilik nimigi oli varrukast võtta: Kivinukud viitab nii toredale suguvõsale kui ka naiste mängulisele hingeelule ning jätab ruumi ka eksimiseks, juhuks, kui tantsud päris hästi selgeks ei saa. Tänaseks on Kivinukkudel 2011. aasta naiste tantsupidu edukalt selja taga. Oleme tantsinud tantsupeol esireas, teinud oma rühmaideega tantsupeolegi reklaami, saanud tubli tantsuoskuse eest kiita ja hea idee eest imetlust eranditult kõikidelt oma tuttavatelt. Veelgi olulisem on aga idee varjust levitatav sõnum, et sugulased võiksid olla meile palju lähemal – mitte ainult meie tantsudes või folklooris või ajaloos, vaid ka meie igapäevastes juhtumistes läbi terve elu.