www.advent.ee	 Elu on imeline ja püha. See on kõige elu lätte, Jumala enda ilmutus. Elu pakutavad võimalused on väärtuslikud ning neid tuleks võtta tõsiselt – neid pakutakse vaid korra. Jumal asetab meie ette igaviku koos selle püha tõelisusega, andes meile arusaamist hävimatutest küsimustest. Ta esitab väärtusliku, õilistava tõe, et me võiksime sammuda edasi mööda ohutut ja kindlat rada, püüeldes eesmärgi poole, mis väärib kõigi meie võimete tõsist rakendamist. Jumal vaatab imepisikest seemet, mille Ta ise on külvanud, ja näeb selles imekaunist lille, põõsast või lopsakat, laiavõralist puud. Samamoodi näeb Ta võimalusi ka igas inimolevuses. Me oleme siin kindla eesmärgiga. Jumal on andnud meile teada oma plaani meie elu jaoks ning Ta soovib, et saavutaksime oma arengu kõrgeima taseme. Jumal soovib, et me kasvaksime jätkuvalt pühaduses, õnnes ja kasulikkuses. Kõigil on võimeid, mida tuleks õppida pühaks pidama, Issanda andidena võtma ja õigesti kasutama. Issand soovib, et noored arendaksid iga endas peituvat jõuvaru ning kasutaksid neid aktiivselt. Ta soovib, et nad tunneksid rõõmu kõigest, mis siinses elus on kasulikku ja tõeliselt väärtuslikku. Jumal tahaks, et noored oleks head ja teeks head, kogudes taevaseid varandusi tulevase elu tarbeks. Noorte püüdluseks peaks olema arenemine kõiges, mis on isetu, ülev ja õilis. Laske neil vaadata Jeesusele kui eeskujule, kelle sarnaseks end kujundada. Noored peaksid kalliks pidama sama eesmärki, millest juhindus Jeesuski - püüet muuta maailma paremaks, kuna nemad ise selles maailmas elavad. See on üleskutse noortele.MH397,398 Meile on vaid üksainus elu laenuks antud ning igaüks meist peaks endalt küsima: kuidas saan ma elada oma elu nii, et see tooks suurimat kasu; kuidas saan ma anda endast parima Jumala auks ja kaasinimeste heaks?Te137