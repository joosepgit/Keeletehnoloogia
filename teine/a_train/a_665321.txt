www.naisteleht.ee	 Teivashüppeplatsist käi esialgu kaarega mööda, ent kõrgushüpe ei tohiks vähegi sportlikumal harrastajal üle jõu käia. Latti ei ole vaja peljata: trennis ja spordihallides on see asendatud kummiga. «Alustada võiks kõrgusest 120 kuni 130 cm,» soovitab Borkman. Kui hüppealad eriti ei peibuta, võib proovida ka kuulitõuget. Algajatel soovitab Borkman panna rohkem rõhku jooksutrennile, sest see suurendab vastupidavust ning annab tugevama üldfüüsilise põhja teiste aladega tegelemiseks. Ent jooksu puhulgi tuleks alustada lühematest distantsidest. Üks tuntumaid algaja spordihuvilise kaebusi on pistmine. Borkman annab siinkohal hea soovituse: kolm kuni viis tundi enne trenni ei tohi süüa või tuleks eelistada puu- ja juurvilja. Õiges tempos joostes ei tohiks pisteid samuti tekkida. «Aga kui siiski hakkab pistma, aeglusta tempot või jää seisma. Valulikku kohta võib tugevalt sõrmedega pigistada. Ka ettepoole kummardumine ja rahulik hingamine aitavad,» õpetab ta. Pärast trenni ära unusta venitamist. Jooksmisel langeb jalgadele koormus, mis on võrdne jooksja kolmekordse kehakaaluga. Niisiis: et lihased järgmisel päeval ei tuikaks, tuleb venitus ette võtta päris põhjalik. Kus kergejõustikku harrastada? Hea ülevaate saab veebileheküljelt www.trenn.ee, kus on üles loetud spordiklubid üle Eesti, kus on võimalik kergejõustikku harrastada. Tallinnas asuvatest sisehallidest on popimad Tallinna spordihall Staadioni tänaval ja Lasnamäe kergejõustikuhall Punasel tänaval. Tartus tuleks pöörduda Tartu Ülikooli Akadeemilise Spordiklubi poole ja Pärnus kergejõustikuhalli. Mujalgi Eestis on spordisaale, kus saab kas treenerite käe all või enda tarkust appi võttes harjutada. Kergejõustiku harrastamine on paljude rühma- ja jõusaalitreeningute piletitega võrreldes tunduvalt taskukohasem. Eespool nimetatud Tallinna hallides maksab kaks tundi sportimist täiskasvanule vaid 25 krooni.