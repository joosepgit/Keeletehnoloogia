www.bioneer.ee	 Kirbuturud ja taaskasutuspoed on väga positiivsed nähtused, kuid nüüd on aeg küps, et ka Eestis aiamüüke korraldama hakata. Esimene ongi kohe toimumas! Kui ameeriklaste toitumisharjumustest ei soovitata üldiselt õppust võtta, siis nende aiamüügi-traditsioon väärib küll igati kiitust ja järgimist. Eestis on juba laialt levinud kõiksugu kirbuturud, taaskasutuspoed (nii nelja seina vahel kui ka virtuaalmaailmas) jne ehk erinevad võimalused oma vanad asjad taaskasutusse saata ja endale nii veidi raha teenida. Kui on aga tõesti palju asju, mida müüa tahad, ja mõned neist ka mahult suured (võib-olla ei ole vajalik enam vana muruniiduk või pesumasin) ning mõte nende kuskile transportimisest ja halva müügi korral koju tagasi vedamisest veab tuju nulli, siis on aeg malli võtta ameeriklastelt. Lahenduseks on garaaži-/aia-/kola-/kolimismüük – heal lapsel mitu nime. Põhimõte on selles, et müüja ei pea minema ise laadaplatsile ega netiavarustesse müügivõimalusi otsima, vaid ostjad tulevad koju kätte. Korralik USA äärelinna koduperenaine korraldab igal kevadel oma majapidamises suurpuhastuse, mille käigus tuleb kapinurkadest ilmsiks hulk riideid, mänguasju ja kõike muud, mida pere enam ei kasuta, millest lapsed on välja kasvanud jne. Samal ajal, kui perenaine kappides korda loob, vaatab pereisa üle garaaži ja kuuri kogunenu. Võimalik aga, et hakatakse hoopis uude kohta kolima ja ei soovita vanast majast kasutuid asju kaasa vedada, ka sel juhul aitab aiamüük. Kui kasutud asjad on kasulike seast välja sorteeritud, otsustab perenõukogu järgmise sammuna, mis päeval müük korraldada. Seejärel pannakse maja ette silt infoga, mis kuupäeval ja mis kellaaegadel huvilisi aiamüügile oodatakse. Tihti jagatakse infot ka oma tänavast kaugemal elavatele inimestele flaiereid postkasti pannes, palutakse info maha hõigata kohalikus raadiojaamas või trükkida kohaliku ajalehe tasuta kuulutuste osas. Abiks tulevad ka erinevad suhtlusportaalid, nende kaudu saab kiiresti ja tasuta oma sõnumit laiemale lugejaskonnale edastada. Ja siis jääb üle vaid õigel päeval oma asjad vastavalt maja eripärale ja asjade hulgale kas aias, garaažis või verandal laiali jaotada ja huvilisi oodata. Lastel on võimalik endale eraldi taskuraha teenida, pakkudes ostlejatele müügiks isetehtud morssi ja suupisteid. Alati võib ka naabritega koopereeruda ja teha müük samaaegselt, siis on potentsiaalsetel ostjatel veelgi suurem motiveeritus kohale tulla. Ameerikas on taolised müügid juba pika traditsiooniga. On inimesi, kes lausa elatuvad sellest, et käivad erinevatel aiamüükidel ja ostavad kokku asju, mille siis hiljem ise kas kuskil laadal või veebiportaalides maha müüvad. Aiamüügid ei ole ainult äärelinnas elavate musterperekondade pärusmaa, vaid ka kuulsad inimesed korraldavad selliseid üritusi, annetades tulud tavaliselt heategevuseks. Näiteks Pamela Anderson korraldas eelmisel aastal oma vanast majast välja kolides aiamüügi, kus müüs maha pea kõik, mis tal majas oli (alates mööblist ja lõpetades aluspesuga), sest ei soovinud uude majja vanu asju kaasa võtta. Esemete seas oli ka riideid, mida ta kandis temast ülemaailmse kuulsuse teinud sarjas "Rannavalve". Müük oli avatud kõigile ning müügitulud annetas Pamela loomade eetilise kohtlemise eest võitlevale organisatsioonile PETA, mille aktiivne esindaja ta on. Taoliste avalike ja hiiglaslike aiamüükidega on silma paistnud ka näitlejatar Tori Spelling. Nii et Eesti kuulsatele ja vähem kuulsatele inimestele on välja pakkuda uus positiivne trend, mida järgida ja millega teistele eeskuju anda. Võrguajakirjal Femme on hea meel teatada, et esimene aiamüük on kohe-kohe toimumas. Nimelt ajakirja Femme algatusega tuli kaasa Reet Linna ja kõik ostuhuvilised on oodatud: 9. augustil kella 10-st kuni 14-ni Tallinnas Meriväljal aadressil Võra tee 31-1, kus leiab aset Reet Linna korraldatud aiamüük. Arveldatakse sularahas. Reet Linna sõnum huvilistele on järgnev: "Minu aiamüügi sloganiks on: "Mul on – sul ei ole." Minu aiast võib leida riideid, jalanõusid, plaate, nõusid, raamatuid, klaaspurke, mänguasju ja palju pudi-padi. On palju asju niisama ära anda ja on asju, mille eest tuleks sümboolne summa tasuda. Eesmärgiks on läbi taaskasutuse üksteisele kasulik olla. Koostöös Pirita linnaosaga alustan seda toredat ettevõtmist lootuses, et sellele reageerib kogu Eesti. Ootan oma aiamüügile neid, kel asja vastu tõeline huvi ja midagi tõesti vaja on. ____________________ P.S. Videokeskkonnast YouTube on võimalik vaadata ka n-ö õppevideot selle kohta, kuidas aiamüüki edukalt läbi viia. ____________________ Kui soovid oma aiamüügi kohta infot levitada, saada kiri märksõnaga "aiamüük" aadressile femme@femme.ee. Kirjas too välja müügi toimumise täpne asukoht, kuupäev ja kellaajad ning kokkuvõtlikult ka ülevaade müügile tulevatest asjadest (nt riided, raamatud, mänguasjad jne).