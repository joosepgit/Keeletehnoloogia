arvamus.postimees.ee	 Võib eeldada, et Barack Obama hakkab oma teisel ametiajal USA presidendina käituma julgemalt, kirjutab Kaitseuuringute Keskuse teadur Hannes Hanso Postimehe arvamusportaalis. Hanso saatis oma kaastöö Iraagi pealinnast Bagdadist. REKLAAM Tagasivalimine tähendab Obama jaoks tema teisel ametiajal mõnevõrra suuremat tegutsemisruumi ja tõenäoliselt ka julgemaid otsuseid. Minu jaoks on kentsakas, et vabariiklased Obamat euroopaliku poliitika eest süüdistavad. Iga inimese jaoks peaks ravikindlustus ja muud sarnased elementaarsed teenused olema riigi garanteeritud, olgu see USAs või kusagil mujal. Selles mõttes olen kindlasti pigem presidendi ideid toetaval seisukohal. Samas on selge, et tohutu entusiasm, millega Obamat tema esimesel ametiajal tervitati, ei ole end lõpuni õigustanud. Mismoodi Obama riigivõla kasvu kontrolli alla saab, ei ole jätkuvalt täiesti selge. Rahvusvahelistes küsimustes arvan, et Obama eelmise aasta lõpul välja käidud idee, et 21. sajand on USA jaoks Vaikse ookeani ja Aasia sajand, on meie jaoks väga oluline teema. USA tähelepanu fookus liigub möödapääsmatult Aasia, eriti aga Hiina suunas. Seda nii majandus- kui ka julgeolekuküsimustes. Varsti jõuab kätte päev, kui Euroopa peab ise oma julgeoleku eest maksma hakkama. Ma ei usu, et USA positsioon näiteks Süüria ja Iraani küsimustes nüüd kiirelt muutuma hakkaks – USA on suhteliselt kesiste tulemustega interventsioonidega tõsiselt näppe kõrvetanud. Loodan, et Obama pöörab oma viimasel ametiajal rohkem tähelepanu keskkonnatemaatikale. Ehk avas supertorm Sandy mõnes mõttes USA silmad ja ka seal mõistetakse, et globaalne soojenemine on asi, millega peab tegelema?