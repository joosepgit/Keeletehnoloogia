www.advent.ee	 Rääkides Pühast Vaimust kui isikust, ei mõtle me selle all füüsilist keha sellisel kujul nagu meie seda teame. Me räägime teadmistest, tunnetest ja emotsioonidest ning tahtest - valikuvõimest. Isiksus ei vaja tingimata käsi ja jalgu. Meie hulgas on inimesi, kellel ei ole käsi või jalgu, kuid kes sellele vaatamata on omaette isiksused. Isiksuse jaoks on olulised teadmised, emotsioonid ja valikuvõime. 1Kr 2:11 räägib Pühast Vaimust: Sest kes inimestest teab inimese mõtteid peale inimese vaimu, kes temas on? Samuti ei tea ükski Jumala mõtteid peale Jumala Vaimu.“ Jumala Vaim teab. See tõestab, et Jumala Vaimul on teadmised, üks isiksuse olulistest omadustest. 1Kr 12:11 näitab meile, et Pühal Vaimul on valikuvõime, mistõttu on Ta intelligentne olevus, midagi enamat kui pelgalt mõjujõud. Püha Vaim jagab erinevatele inimestele vaimulikke ande nii nagu Tema tahab“. Nagu Ta tahab! Ainult intelligentsel, iseseisvalt mõtleval olendil saab olla valikuvõime. Üks tõenditest, mis kinnitab meile, et Püha Vaim on isik, on see, et ainult isiku vastu saab tõsta mässu. Kiusata ja kurvastada saab vaid isikut, kellel on oma isiksus ja mõistus. Püha Vaim on isik, sest Teda on võimalik haavata ja kurvastada, Tema armastusest saab keelduda (Ef 4:30). Rm 15:30 võime lugeda: Ma kutsun teid üles, vennad, meie Issanda Jeesuse Kristuse läbi ja Vaimu armastuse läbi võitlema koos minuga palvetes Jumala poole minu eest.“ Kui sa mõtled Pühale Vaimule, siis kas mõtled kellestki, keda võiks armastada? Või mõtled lihtsalt mingist varitsevast olendist, kes luurab hämaruses teatud kauguses, et sul silma peal hoida? Kas mõtled Pühast Vaimust kui kellestki, kes on tundlik ja kergesti haavatav? Ehk mõtled Temast kui kannatamatust ja kergesti solvuvast? Või on Pühale Vaimule mõeldes su silme ees pilt armastavast Isikust? Ta on kogu aeg sinuga ega anna kergesti alla. Jumal on armastus. Püha Vaim on armastus. Ta on alati sinu kõrval, otsides võimalust pakkuda sulle lohutust. Ta on sinu Sõber.