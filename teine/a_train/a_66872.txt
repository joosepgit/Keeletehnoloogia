www.naisteleht.ee	 peterburi Peterburi: F: Silvia Pärmann Peterburis liiguvad inimesed ja autod metsikult kiiresti, kõik muu seisab stoilise rahuga paigal – olgu siis kullatud katedraalikuplid, head restoranid või kahjuks ka renoveerimistööd Uus-Hollandi saarekesel, kuhu rajatakse kunstikvartalit. Igal linnal on oma lõhn. Istanbul lõhnab õunatee, Beirut vesipiibutubaka, Tallinn magusate mandlite, Stockholm mere järele. Mäletate grillitud vorste hapukoore-majoneesi-ketšupikastmes? See on Peterburi lõhn, mis uute autode, kaubamajade, sushirestoranide ja pizzeria’te tulekuga pole linnast kuhugi kadunud. Peterburi elu on värvikas nii glamuursel Nevski prospektil kui kõrvaltänavatel ja turgudel. See on linn, millele annavad ühest küljest näo maailma parimate hulka kuuluvad kunstimuuseumid ja kanalite kaldaid palistavad Itaalia arhitektide loodud lummavad paleed, aga teisest küljest asjad, mille olemasolu oleme juba unustama hakanud. Näiteks Ladad kõrvuti limusiinidega ja poed, kus maksma peab ühes kassas ning oma ostud saad kätte teisest, kõrvuti über-kallite disainpoodidega. Peterburi särab, vaatamata õhus keerlevale tolmule ja grillvorstilõhnale või siis just sellepärast. Ja lisaks katedraalikuplitele kiirgavad ka inimesed, kes teavad, et nende kodulinn on pärast aastakümnetepikkust lagunemist ja vaikset kultuurielu jäädavalt teise lehekülje pööranud. Tõesti, osates hoida oma põnevat lähiminevikku ja sellele eelnenud aastatel loodud kunstiväärtusi, on Peterburi üks huvitavamaid linnu Euroopas. Mõne maja renoveerimine võib küll aega võtta, aga nende sisu on juba ammu olemas ja ootab rahulikult veel paremaid aegu. Silvia Pärmann Elamuse Peterburist saab ka turistiatraktsioonidele sadu rublasid kulutamata. Kanalituuri asemel võib nautida linna kaldapealsetel jalutades.: F: Silvia Pärmann Suvises Peterburis tundub kogu nädalavahetus olevat pidu: päeval on tänavad täis pruutpaare ja limusiine ning baarides keeb elu hommikuni, kuni sillad taas alla lastakse ja inimesed oma linnaotsa tagasi sõidavad. Päikese käes kiiskavad kirikukuplid, kanalitel sagivad paadid ja varjulised pargid teevad Peterburist suvel täiusliku linnapuhkuse koha, kus on kahju magamisele ja hotellitoas olemisele sekunditki raisata. Sissepääsu eest tasu küsivate kirikute asemel piiluge sisse Kaasani katedraali, kus iga päev kell 11 ja 18 on jumalateenistus, mis muuseum-kirikutest palju võimsamat elamust pakub. Peeter-Pauli kindluses ringi jalutamine on samuti tasuta ning kitsal liivaribal kindluse ees toimub vabaõhukontserte ja meeleolukaid üritusi, kus neevalinlased ise armastavad nädalavahetusi veeta. Noored disainerid Peterburis loovad selliseid maiuspalu – näiteks megašikke kingi ja ehteid: F: TP/Scanpix Kirglikud ostlejad ja noorte andekate disainerite loomingu fännid peaksid oma suvised reisiplaanid ringi tegema – Peterburi pakub pead pööritama panevaid võimalusi täita oma riidekapp ja ehtesahtel ning tühjendada pangaarve. Te pole kuulnudki Alina Germanist? Praegu võib-olla mitte, aga see nimi jääb teile elu lõpuni meelde, kui olete külastanud tema kauplust Caviar Multibrand by Alina German Peterburis Lenini-nimelise tänava majas numbriga 22. Kui väikese musta kleidita on moegurmaani elu raske, siis te ei kujuta ette, kui keeruline see saab veel olema ilma Alina Germani disainitud T-särgita. T-särki ei kaunista miski muu kui lapsepõlvest tuttav karumõmmi (see tore Moskva olümpiamängude karu!). Mõmmi on vahepeal siiski natuke vanemaks ja pahelisemaks saanud: jalga tõmmanud kontsaga kingad ja ripsmed võrgutavalt pikaks võõbanud. Või siis hooletult suitsu hambusse visanud. Nii et kui teil on tahtmine T-särgi eest umbes 4000 Eesti krooni maksta, siis palun, see on parim võimalus. Teine ostuhullude paradiis on Vene moekunstnike kauplus A.Dress (Iisaku katedraali lähedal, Gorokhovaja 5). Sealt leiab nii ülikauneid ja -huvitavaid ehteid, šikke kleite kui ka rõõmsavärvilisi susse. Kindlasti on suve keskpaigaks uksed avanud veel mitu põnevat poekest, sest Peterburi noor moemaailm teeb praegu päevadega tasa seda, mis aastatega tegemata on jäänud. Päeva jooksul jõuab põnevamatele kauplustele ja mõnusamatele kohvikutele tiiru peale teha – väikesed poekesedki on avatud õhtul kuni kella üheksa või kümneni ning teevad uksed lahti ka pühapäeviti. Silvia Pärmann Kui Eestis lund ja talveilma napib, siis lühikese rongisõidu kaugusel Peterburis on see kõik olemas: F: Bulls Samal ajal kui pedantsemad aednikud Eestis muru niidavad, mille talvevihmad on lopsakaks muutnud, valitseb idapiiri taga korralik Vene talv. Peterburi on just nii lähedal, et päevaks pakasest rõõmu tundma sõitmine tundub täiesti mõistliku mõttena. Neeval saab uisutada, aga talveilma võib nautida ka lihtsalt mööda Nevski prospekti jalutades. Sooja saamiseks astuge sisse noorte Vene disainerite kauplustesse, mis pakuvad nii ülimalt originaalset kui ka harjumuspärast ja tuttavat kaupa, mida ehk Mangos ja Zaraski näinud oled. Erinevad vaid hinnad, mis noorte disainerite poodides on oluliselt madalamad. Eriti ahvatlevaks teeb Peterburi-treti mõtte rongide sõiduplaani vaatamine: Tallinna rong väljub Neevalinnast kell 21.55 – jõuab veel enne vene kombe kohaselt kehast pakase peletada, siis metrooga raudteejaama sõita ja siis rongi kupees mõnusalt magama keerata. Kes peab lugu teistsugusest kultuurist, jõuab kindlasti mõnda arvukatest Peterburi teatritest või kontserdisaalidest – Venemaa kultuuripealinnas käib talvel eriti hoogne elu. Külastage näiteks Jussupovite palees asuvat teatrit – isegi kui etendus pole väga tore, garanteerib maja arhitektuur elamuse. Paljud meist on lugenud Dostojevski «Kuritööd ja karistust», millest ei olnud pääsugi, sest see oli omal ajal koolis kohustuslik kirjandus. Ilmselt mäletavad ka paljud seda magusat tunnet, mis raamatu süngele sisule vaatamata tekkis − vastupandamatu igatsus Peterburi, selle kanalite ja tänavate järele. Tallinnast 330 kilomeeri kaugusel asuv Venemaa kultuuripealinn Peterburi tasub Dostojevski tegelaste jälgedes läbi käia just nüüd, mil ilmad on päikselised, puud hiirekõrvul ning inimesed naeratavad. Selline sõit peab olema muidugi algusest lõpuni stiilipuhas – alustuseks rongireis (tõsi, see on ka võrreldamatult mugavam bussist ja odavam lennukist), öömaja Nevski prospekti kandis, korralik hommikusöök ning siis tänaseks üsna puhta ja korraliku ilme saanud tegevuspaiku otsima!