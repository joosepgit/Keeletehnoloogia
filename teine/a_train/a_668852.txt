www.bioneer.ee	 3. jaanuaril 1873 avati kauplemiseks Tallinna Suurgildi hoones (Pikk 17) Tallinna börs. Tallinna Börsi eripära seisnes selles, et lisaks börsitegevuse korraldamisele ja juhtimisele, osales Tallinna Börs ka mitmes olulises projektis: ehitati välja Tallinna sadam aastatel 1880-1885; rajati raudteeühendused teiste piirkondaega; ehitati esimene Tallinna Telefonivõrk; toetati Tallinna reaalkooli kaubandusklasse; maksti Tartu Ülikooli majandusteaduskonna üliõpilastele stipendiume jms. Seega oli tegemist Eesti arengu üliolulise mõjutajaga. 1944. aasta sügisel lõpetas börs tegutsemise ilma mingisugusegi ametliku sulgemiseta. 3. jaanuaril 1496. aastal tegi Leonardo da Vinci (1452-1519) ebaõnnestunud katsetuse lennumasinaga. Leonardo da Vinci ei olnud mitte ainuüksi suurepärane maaliv kunstnik ja arhitekt, vaid ka leiutaja ja projekteerija. Teda on peetud renessansiaja suurimaks geeniuseks. Enamus Leonardo da Vinci märkmeid ja jooniseid on talletatud mahukatesse märkmeraamatutesse. Need on jagatud kaheks: esiteks märkmed, milliseid ta kirjutas pidevalt vihikutesse, mida ta endaga kaasa kandis. Teise rühma moodustavad süstematiseeritumad ülestähendused, mis kujutasid endast arvatavasti kavandeid tulevaste tööde tarvis. Koopiat Leonardo da Vinci lennumasinast võib näha ka Tallinna Energiakeskuses. Tegemist on “Lendava laeva” koopiaga, millel on juhtimiseks kangid, tiivad ning saba. Loe lennumasina kohta rohkem: energiakeskus.ee