www.naisteleht.ee	 9. Juuli 2010 - 12:14 | naisteleht Shrek nüüd ja igavesti Shrek nüüd ja igavesti Eesti keeles annavad peategelastele hääle: Peeter Tammearu, Harriet Toompere, Tiit Sukk ja Mait Malmsten. Lavastanud: Mike Mitchell (Superkangelaste kool) 1 tund 33 minut Mida peab küll üks sookoll tegema pärast seda, kui ta on alistanud kurja lohe, vabastanud kauni printsessi ja päästnud äia-ämma kuningriigi? Shrekist on talle endalegi ootamatult saanud kodustatud pereisa, kes külarahva hirmutamise asemel jagab hangudele autogramme. Unistades päevadest, mil ta tundis end tõelise sookollina, kirjutab Shrek alla lepingule Ruuben Tirtsuga. Korraga leiab ta end veidras maailmas, kus sookollidele peetakse jahti, Ruuben Tirts on kuningas ning ta pole Fionaga kunagi kohtunudki. Eeselgi ei tunne teda ära ning vapper kass on paks nagu mauk! Nüüd peab Shrek oma suure eksisammu heastama ... «Shreki» filmide kolmandas osas kohutavalt pettununa ei julgenud me isegi pärast selle kena tutvustuse lugemist kinno minna, sest kartsime, et näeme veel suuremat altminekut. Aga õnneks on tegijad end vahepeal tagasi ree peale upitanud ning lustivad täiega. See pole siiski nii liigutav ja lõbus nagu esimene film ja kohati on tunne, nagu püütaks vanu nalju veidi teise nurga alt üle kirjutada, aga üldiselt pole vigagi. Seekordses õnnestumises on taas suur roll kõrvaltegelastel, kellel lastakse vabalt möllata. Kõige lahedamad on Piprakoogimehike ja Saabastega Kass, kelle kere on selles jõledas paralleelmaailmas kogukam ... No peaaegu nagu Shrekil. Lapsed tasub kindlasti kinno viia — neile see meeldib. Ka keskmisel täiskasvanud Shreki fännil pole vaja pettumust karta. Kui olete aga hullunud fänn, siis lahkute kinost ilmselt endamisi arutledes, kas oodata järgmist osa või loota, et sellega on nüüd tükiks ajaks kõik. Ja te ei suudagi sellele küsimusele vastust leida.