arvamus.postimees.ee	 Vastukaja Postimees avaldas 11. septembril artikli «Riigi maamüügiplaan ähvardab läbi kukkuda», milles esitatud väited on eksitavad ning neist tehtud järeldused meelevaldsed. Kõigepealt ei saa nõustuda väitega, et maamüügiplaan ähvardab läbi kukkuda. Maa-ameti esindajad seda ei kinnita, et amet riigi poolt ette nähtud maade müümisega toime ei tule. Ka nimetatud artiklist ei leia konkreetseid viiteid, et amet oleks maade müümisega raskustes. Väide, et 2000 kinnistu müümiseks läheb vaja «tohutut bürokraatiamasinat», ei põhine faktidel. Maa-amet ei kavatse kedagi nende enampakkumiste läbiviimiseks juurde palgata. Maa-amet on enampakkumiste ette valmistamisega tegelenud pidevalt, pakkumise väljakuulutamine on vaid selle protsessi viimane, avalikkusele nähtav etapp. Loomulikult loodeti elektroonilise enampakkumissüsteemi kasutuselevõtust suurt abi maade müügi korraldamisel, kuid selleks oleks pidanud süsteem olema kasutusvalmis juba 15. septembriks ehk ajaks, millal maa-amet tööplaani kohaselt kuulutab välja maade ulatusliku enampakkumise. Lisaks on üles kerkinud kahtlus, kas enampakkumiste läbiviimine vaid elektrooniliselt tähendab kõikide osaleda soovivate inimeste võrdset ja ühetaolist kohtlemist – kõigil pole ju internetiühendusega arvutit. Praegu peab maa-amet vajalikumaks keskenduda maade müügile, mitte laskuda lõpututesse vaidlustesse hanketingimuste üle. See ei tähenda, et elektroonilise enampakkumissüsteemi kasutuselevõtu mõte oleks igaveseks maha maetud. Artiklis toodud süüdistused kokkumängus põhinevad vaid ühe osapoole väidetel, mille tõestamiseks pole toodud ühtegi fakti. Lihtsalt sinatamine ei anna kuidagi alust kokkumängu kahtlustamiseks. Maa-ameti esindajad selgitasid ajakirjanikule, kuidas konkreetse riigihankega täpselt lood olid. Kõigepealt: kaks hankes osalenut kvalifitseerusid mõlemad kui pakkujad ehk teisisõnu – firmad ise vastasid nõuetele. Järgmine samm oli vaadata, kas nende tehtud pakkumused vastavad nõuetele. Selgus, et Oksjonikorralduse OÜ pakkumuse puhul ei olnud kõik hankedokumendis esitatud miinimumnõuded täidetud, mis võimaldab riigihangete seaduse kohaselt pakkumuse tagasi lükata. Pakkumuste sisulise hindamiseni ei jõutudki, seega ei ole mingit alust väita, et maa-amet eelistas kolm korda kallimat pakkumist. Valed on ka artiklis toodud pakkumuste maksumused, mis sisaldasid lisaks hanke maksumusele ka kasutusõiguse pikendamise maksumusi, kui see peaks vajalikuks osutuma. Tegelik pakkumuste maksumuste vahe oli alla kahe korra. Lisaks oli artiklis jäänud märkimata, et maa-ameti soovitud toote puhul oli selle hind vaid üks mitmest komponendist, mis kokku oleksid määranud otsuse langetamise ühe või teise pakkuja kasuks. Tõsi, riigihangete pakkumiste avamisel viibisid ka Arco Vara suuromanikud. See ei ole keelatud, sest pakkumuste avamisel võivad osaleda kõik huvitatud isikud. Osalejate nimede kandmist avamise protokolli seadus ette ei näe. Jääb üle rõhutada maa-ameti peadirektori Raivo Vallneri tõdemust – kui maa-amet poleks kogu riigihanget tühistanud, oleks see kaasa toonud lõputud kohtuvaidlused, kuna riigihangete vaidlustuskomisjoni otsuse kohaselt oli võimalik hanketingimusi erinevalt tõlgendada.