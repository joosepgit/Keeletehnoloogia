www.bioneer.ee	 Kinobuss on taas maailma vallutamas ning võtnud sel korral suuna Ameerika Ühendriikidesse. Pühapäeval 26. oktoobril lendab Kinobussi meeskond Washingtoni, et osaleda Kids Euro Festivalil. 27. oktoobrist – 1. novembrini külastab Kinobuss Kids Euro Festivali raames viite kooli Washingtonis ning Eesti kooli New Yorgis, et viia läbi filmitöötoad ning näidata lastefilmi „Ruudi”. Kids Euro Festival on uue Euroopa Liidu eesistuja maa, Prantsusmaa, ambitsioonikas kultuuriprogramm USA pealinnas - Euroopa festival Ameerika lastele. 5. oktoobrist – 8. novembrini aset leidval festivalil tutvustavad kõik Euroopa Liidu riigid oma maad ja rahvust läbi mitmekesise programmi: muusika, teatri, tantsu, kirjanduse, filmi.... Kids Euro Festivali sihtgrupp on eelkõige 6 – 12 aastased lapsed, kuid Kinobussi filmitöötoad on suunatud eelkõige keskmisele ja vanemale koolieale. Ka Kinobussi enda meeskonna jaoks on ootused suured, et näha, millised on noorte teadmised ja kogemused filmitegemise vallas üle ookeani. Lisaks on kavas ka kohtumine Ameerikas elavate kodu- ja väliseestlastega, sest 1.novembril rännatakse New Yorki, kus multifilme meisterdatakse Eesti kooli õpilastega. Kinobussi vaimne juht Mikk Rand: „Kindlasti on suur au esindada Eestit sellisel suurejoonelisel ettevõtmisel ja festivalil, kuhu tulevad kokku artistid üle Euroopa. Olla ainus esindaja Eestist tekitab aga suisa ülimalt uhke tunde. Filmipedagoogika arendajana on väga huvitav just see, millises olukorras on filmi-meediaõpe Ameerikas. Kuidas mõjutavad filmid noori seal, kus asub filmide masstööstus.” Kinobussi on festivalile kutsunud Eesti Suursaatkond Washingtonis ning festivali peakorraldaja on Prantsuse Suursaatkond. Festival on teoks saanud koostöös 27 riigi saatkonnaga ning on ilmselt ka üks suuremaid Põhja-Ameerikas. Kinobussi meeskonnale on käesolev aasta olnud väga rahvusvaheline. Maikuus osaleti Eesti kultuurikevade programmi raames Saksamaal Baden-Württembergi liidumaal, kus samuti viies koolis viidi läbi filmi- ja animatsioonitöötoad ning tutvustati Eesti lastefilmi „Ruudi”. Augustikuus koordineeris Kinobuss rahvusvahelise rändava filmi- ja keskkonnafestivali Moving Baltic Sea peatust Narva-Jõesuus, et tutvustada eestlastele erinevaid rändkino (-festivali) vorme ning viia Eesti filmikultuur rändama mööda Läänemerd. Juba on plaanis ka uued rännakud – ettevalmistused käivad järgmise aasta osas ehk sõiduks mujale maailma otsadesse.