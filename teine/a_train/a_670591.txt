www.advent.ee	 Üks Saatana lemmiktegevusi on lüüa meid meie läbikukkumiste, nõrkuste ja vigadega. Selleks on ilmselt palju põhjusi. Esiteks, me tunneme end süüdi ja armetutena. Ta naudib seda, kui saab meid panna ennast haletsema.Teiseks, kui ta saab hoida meie tähelepanu vigadel, mida oleme teinud, teeme neid tõenäoliselt veel enam, sest meie tähelepanu on juhitud Jeesuselt kõrvale. Kolmandaks, kui ta suudab meid niivõrd heidutada, et me oma ahastuses loobume ja kogu meie läbikäimise Kristusega kõrvale heidame; kui me loobume isegi katsetest olla kristlased, on ta saavutanud oma peamise eesmärgi. Kui pöörame oma silmad ära Kristuselt, saab Saatan meid panna keskenduma sellele, kuidas meil läheb. Kui sa oled püsinud Kristuses terve päeva, välja arvatud mõned minutid, või kui sa ärritushoos viskasid praepanni köögiaknasse, siis millised mõtted valdavad sind päeva lõpul? Ja millist võitu sa mäletad kauem? Kas seda võitu, kui sa püsisid Kristuses ja seetõttu näis kiusatus sulle vihkamisväärne ja vastik? Või seda, kui sa võitlesid kolm päeva, olles meeleheitlikus kiusatuses järgi anda, kuid viimaks suutsid mitte järgi anda, sest teadsid, et see on vale? Võit seestpoolt väljapoole on ainuke tõeline võit. Kui patt on meile soovimisväärne ja ahvatlev, siis me oleme seesmiselt juba patustanud, olenemata sellest, kas me kunagi sooritame selle vale teo või mitte. Kui me sellest aru saame, siis me teame ka, et võit, mille nimel me kolm päeva võitlesime, oli tegelikult ainult väline, mitte sugugi tõeline võit. Kuid meile jääb see ikkagi paremini meelde kui iseeneslikud, tõelised võidud, mis tulenevad Kristusele vaatamisest. Seetõttu ei ole kunagi turvaline vaadata enda saavutustele, kui mõõdame oma kristlikku kasvu. Kui pöörame silmad ära Jeesuselt ja vaatame ennast, siis valdab meid vältimatult kas uhkus või meeleheide, olenevalt sellest, kuidas me oma saavutusi hindame. Kui me aga pidevalt Jeesusele vaatame, Temast ja Tema armastusest meie vastu räägime ja mõtleme, siis püsime Temas ja kes jääb temasse, ei tee pattu“.