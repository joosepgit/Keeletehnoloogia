www.naisteleht.ee	 Reval Kondiitri tootmisjuht-tehnoloog Janno Semidor ütleb, et pärmiga tuleb tundlikult ümber käia. Reeglite vastu eksimine võib tähendada, et tainas ei kerki või kukub küpsetis ahjus kokku. «Kui soovitakse kukleid, mis püsivad kauem värsked ja pehmed, siis tuleb tainas valmistada eeltainaga,» selgitab Semidor. «Kõik kasutatavad toorained peavad olema toasoojad, et pärmirakud saaksid paljuneda. Jälgima peab, et temperatuur ei tõuseks üle 45 kraadi, sest siis pärmirakud hukkuvad ja tainas enam ei kerki.» Natuke on ka vaja kannatust varuda. Tainas peab kerkima suisa kolm korda: kõigepealt eeltainana, siis valmissõtkutud tainana ja lõpuks valmisvormitud kakukestena plaadil enne ahjuminekut. Kõlab keeruliselt? Pole hullu, juhindu allolevatest soovitustest ning kuklitest peaks asja saama. Kertu Sikk Puust ja punaseks: väga head rukkijahust leivakesed! Vaja läheb: 5 dl piima 50 g presspärmi 1 tl soola 1 tl suhkrut 16 dl rukkijahu soovi korral kaks peenestatud küüslauguküünt, teelusikatäis hakitud basiilikut vms Tee nii! 1. Kuumuta piim 37 kraadini (käesoojaks). 2. Lahusta pärm käesoojas piimas (kauss võiks samuti eelnevalt soojendatud olla). 3. Lisa sool ja suhkur (ükskõik, kas teed magusaid või soolaseid kukleid). Kahekesi koos kergitavad nad tainast hästi. 4. Sõelu juurde jahu. Sõelumine tasub vaeva, sest tainas kerkib paremini ja pole ohtu, et mõni jahuklimp tainasse tekiks. 5. Lisa veevannil sulatatud või. Kui soovid vürtsikamaid leivakesi, lisa nüüd ka purustatud küüslauguküüned, basiilik või muu lisand. 6. Sõtku ja ära loodagi, et see väga lihtne on. 7. Võid sõtkumise lõpetada, kui tainas käte küljest lahti lööb. 8. Kata tainas rätikuga ja pane sooja kohta kerkima. Lase tund aega kerkida. 9. Kuumuta ahi 200 kraadini. Sõtku kerkinud tainas alla ja lase uuesti kerkida. 10. Kalluta tainamass jahukihi või küpsetuspaberiga (nii on lihtsam!) kaetud lauale. Vormi tainast kakukesed. 11. Ühesuurused kuklid, mis teineteisele selga ei kerki, saad muffinipannis küpsetades. 12. Küpseta 20 minutit, kuni leivakesed on muutunud kuldpruuniks. Kata ahjust tulnud kuklid rätikuga. Ongi valmis! Kuklitegemise ABC! Pärmitainas on nagu koduloom – tahab sooja tuba ja veidi tähelepanu. Küpsetis ei lähe aia taha, kui tead mõnda lihtsat tõde. Janno Semidor annab nõu. Eeltaina valmistamine. Lahusta presspärm leiges (28–30kraadises) vees või piimas. Lisa pool retseptis määratud jahust ja sega, kuni mass on ühtlane. Lase soojas kohas kaetuna käärida 1–1,5 tundi. Eeltainas on valmis, kui see on kahekordne. Taina valmistamine. Käärinud eeltainale lisa retseptis ettenähtud muud ained ja sega. Viimasena lisa nisujahu ja sõtku kätega korralikult läbi. Kui tainas tundub liiga pehme, sõtku pisut jahu juurde. Jäta taas kinnikaetuna kerkima. Sõltuvalt taina ja ruumi temperatuurist peaks tainas saama kerkida 1–1,5 tundi. Tainas tuleks segada soojas ruumis ja panna ka kerkima sooja kohta – vii kas või vannituppa küttega põrandale. Tainast kardab tuult – sellepärast kata tainanõu hoolikalt rätiga. Tainasse lisatav jahu on soovitatav läbi sõeluda. Sel moel satub jahusse õhuhapnikku, mis soodustab kerkimist. Et saias on palju kaloreid, tee trenn juba enne selle söömist ära. Klohmi tainast, kuni see kausi küljest lahti lööb. Ära unusta tainast kerkima, sest siis läheb see lihtsalt hukka. Ülekerkinud tainas ei tasandu pärast sõrmega vajutamist ja on hapu lõhnaga. Töötlemisel tainas rebeneb. Kukli veeretamiseks võta tainatükk pihku ja hakka sellega laual kergelt surudes ringikujulisi liigutusi tegema. Laud ei tohi eriti jahune olla, sest siis hakkab tainas libisema ja kuklit ei moodustu. Pärmitainas ei kleepu käte külge, kui oled käed mõne tilga toiduõliga kokku määrinud. Kui soovid seemnekuklit, veereta kukleid niiskel salvrätil ning seejärel seemnetes. Aseta kuklid küpsetuspaberiga kaetud plaadile umbes nelja-viiesentimeetrise vahega üksteisest. Kata kukliplaat köögirätiga ja jäta sooja kohta 30–50 minutiks kerkima. Kuklid on kerkinud, kui nende maht on suurenenud kaks kuni kolm korda ja nende pealispind on prink ja sile. Küpseta 210 kraadi juures 10–15 minutit. Kui kakud on juba ahjus, ära käi neid piilumas. Nii lõpeb kerkimine. Ahjust tulnud küpsetised kata alati rätikuga. Siis jääb koorik pehmeks. Eilne tainas! Pärmitainast ei pea sugugi valmistama külaliste ootuses, lokirullid peas. Taina võib ka varem valmis teha ja külmkapis hoida. Selleks sõelu jahu kaussi ja lisa pehme rasvaine. Siis hõõru pärm suhkruga vedelaks ja lisa külm vesi, kalla kõik jahu sekka ja sõtku. Veereta tainas palliks ja aseta külma kohta kerkima. Nii saab ahjuvärskeid kukleid ka perele hommikuks teha. Imelihtne!