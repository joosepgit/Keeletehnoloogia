arvamus.postimees.ee	 Vähem roolijoodikuid Napsisena rooli istujaid jääb vähemaks. Iga päeva kohta tuleb tänavu umbes kümme roolijoodikut vähem kui mullu, kinnitavad kolme esimese kuu andmed. REKLAAM Oma osa on kindlasti ka järelevalvel (mis küll püsib mullusel tasemel) ja senisest karmimal trahvipoliitikal. Kuid nagu enamikus eluvaldkondades, nii avaldub ka politseistatistikas majandussurutis, siin positiivsest küljest. Inimesed kulutavad vähem meelelahutusele (ehk peavad ka vähem pidusid), ostavad vähem alkoholi ja sõidavad vähem isikliku autoga. Muidugi leidub alati ka neid, keda ei peata masu ega trahv, olgu ajad millised tahes. Küürakat parandab teadagi haud, normaal­set inimest peaks suutma mõistlikult käituma panna ühelt poolt ennetustegevus, teisalt karistuse vältimatus. Tuleks järjekindlalt püüda selle poole, et esimestel kuudel avaldunud trend jätkuks ka siis, kui majanduses paremad ajad saabuvad. Sest neid, kes alkoholi tarbinuna rooli istuvad, ohustades sellega nii enda kui kaasliiklejate elu ja tervist, on endiselt väga-väga palju.