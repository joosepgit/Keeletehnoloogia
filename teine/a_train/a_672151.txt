arvamus.postimees.ee	 Katrin Laur: autoritaarsus hävitab autoriteedi Pereterapeut Katrin Laur ütleb intervjuus Sigrid Kõivule, et lapse karistamine annab sageli soovitule vastupidise tulemuse, sest laps võtab oma käitumismustrid kodust ja hakkab neid edasises elus rakendama. REKLAAM Milline füüsilise karistamise viis näib teie hinnangul kõige levinum olevat: löömine, tutistamine? Kas nurka panemine on ka füüsiline karistamine? Füüsiline karistamine on lapse väärkohtlemise liik, mille käigus asetatakse laps tahtlikult füüsilisse ja psüühilisse ebamugavusse, tekitatakse talle tahtlikult kehavigastusi või ei väldita selle tekke võimalust. Kõige sagedamini tunnistavad vanemad, et on andnud lapsele rihma või käega laksu või tutistanud. Nurka panemist kasutatakse lapse rahustamiseks ja mõtete kogumiseks. See on üks võimalikest nn aeg-maha tehnikatest, kuid nurka saatmise asemel võiks lapse panna lihtsalt toolile istuma või saata teise tuppa rahunema. Kindlasti ei tohi seejuures last alandada. Lapsevanemad peaksid meeles pidama, et ühtki suppi ei sööda nii kuumalt kui keedetakse. Lapsele tuleb selgitada, et kui ta on rahunenud, siis räägitakse asjast edasi. Ka vanem vajab rahunemiseks aega. Näiteks öelda nutvale või jonnivale lapsele, et ma ei saa sinu jutust aru, kui sa samal ajal nutad. Räägime, kui oled rahunenud. Võib aega võtta enda jaoks ja öelda, et pean pisut järele mõtlema, oota palun, siis räägime. Pärast seda tuleb tõepoolest lapsega rääkida, seletada, mida ta tegi halvasti, ja arutleda, kuidas olukorda lahendada. Kindlasti tuleb kuulata ära lapse arvamus toimunust. Suurem osa lapsevanemaid sihilikult oma lapsele ikkagi haiget teha ei taha. Miks siis vanem tõstab käe lapse vastu? Paljud vanemad ilmselt ei teadvusta lapse füüsilist karistamist vägivallana. Vanem soovib, et laps talle kuuletuks ja teda austaks. Seejuures kiputakse segamini ajama mõisteid autoriteetsus ja autoritaarsus. Ühel hetkel on võimukas vanem hämmingus, sest pikka aega kuulekas olnud laps hakkab äkitselt protesteerima, ei allu enam ega austa vanemat. Mis toimub? Vanem karistab last enda arvates ikka lapse huvides, kasvatuslikul eesmärgil, sest muid mooduseid ta ei tea. Siin on suur osa isiklikul lapsepõlvekogemusel: mind kasvatati nii ja mina kasvatan oma lapsi samamoodi. Aastatega juurdunud tõekspidamisi on raske, vahel tundub, lausa võimatu muuta. Paljud vanemad tunnevad pärast lapse füüsilist karistamist häbi ja nõutust, aga alternatiivset lahendust ei tea. Mõned vanemad püüavad karistamist heastada, pakkudes lapsele kompensatsiooniks mingeid hüvesid. Sellised vastakad signaalid ajavad lapse segadusse ning peagi õpib ta vanematega manipuleerima. Võimu kasutamisega kaasnevad riskid. Vanem võib last lüüa, luku taha panna, võtta ära tema asjad, piirata kohtumisi sõpradega, keelata hobid. See toimib, sest lapsel on hirm. Vanemad, kes kasutavad tasusid ja karistusi, rajavad oma suhte lapsega sõltuvusele ja hirmule. Võimu kasutamine vähendab vanema võimet last väärtuste, hoiakute, elu planeerimisel mõjutada. Võib kõlada paradoksaalselt, kuid nii on: võimu kasutades kaotab täiskasvanu lapse suhtes mõjuvõimu. Ehk on füüsilise karistuse kasutamine hoopis märk mingitest muudest muredest peres? Karistusele eelneb enne ikka mingi lubamatu tegu. Ent lapse ebasoovitav ja vastuvõetamatu käitumine räägib paljudest asjadest. Millised on pereliikmete omavahelised suhted? Millised on pere käitumistavad ja tõekspidamised? Mis on selles peres aktsepteeritud käitumine ja mis mitte? Kas vanemad on omavahel samuti vägivaldsed? Kas on toimunud suuri muudatusi, näiteks kolimine, sõpradest lahkumine, vanemate lahutus, lähedase inimese surm. Laps on tihti kõige tundlikum pereliige. Tema reaktsioonid võivad olla väga erinevad: alates enesesse sulgumisest, halvast käitumisest ja jonnist kuni tõsiste tervisehäireteni. Halva käitumise taustaks võivad olla halvad vanemate suhted, vähene tähelepanu lapsele, lastele tähtsatest asjadest rääkimata jätmine. Vanemad arvavad tihti, et väike laps ei saa nagunii aru, või vastupidi, eeldatakse, et ta on juba nii suur, et mõistab kõike sõnadetagi. Paraku hakkavad lapsed esmalt ennast süüdistama, mõtlevad, et nemad on halvasti käitunud ning seetõttu on vanemad pahased ja mures. Tihti ei jäägi lapsel muud võimalust vanemaga suhelda kui halvasti käituda, sest siis vähemalt märgatakse teda. Halva käitumise eest saab ta karistada, tegelikku põhjust ei vaevu keegi välja uurima. Vanem on pahane, laps tunneb süüd ja suhted muudkui halvenevad. Millised on keretäie alternatiivid? Arvutikasutamise keeld? Koduarest? Isiklikult olen seisukohal, et lapsi saab kasvatada ilma füüsilise karistuseta. Armastus, hoolimine ja vastastikune austus on heade peresuhete alus. Lapse kasvatamine tähendab temaga koos kasvamist, selleks on vaja aega. Kõik on kokkulepete asi. Seniseid tõekspidamisi ja kasvatusmeetodeid muuta pole lihtne. Tõsi on, et teist inimest muuta ei saa. Muutused peavad algama iseendast ja see on kõige raskem. Perekonna süsteemiteooriast lähtuvalt toob ühe pereliikme muutus kaasa muudatused kogu süsteemis. Nii et iseennast, oma suhtumist ja käitumist muutes on võimalik kutsuda esile muudatusi ka teistes pereliikmetes. Esialgu, kui laps on väike, kehtestab piirid ja reeglid lapsevanem. Laps õpibki piire kombates ja katsetades, mis on lubatud, mis mitte. Lapse kasvades arutatakse reeglid lapsega läbi, kuulatakse ja arvestatakse tema mõtteid ja ettepanekuid. Vanemad peavad seejuures hoolikalt jälgima, et nad ka ise reegleid järgiks. Ühiselt koostatud reeglitest peavad ka lapsed hoolega kinni. Piirangud, ka arvutikeeld ja koduarest, on omal kohal, kui need on enne rahulike läbirääkimiste käigus kokku lepitud ja põhjendatud meetmed. Laps teab, et ta vastutab oma tegude eest. Kas karistamine üldse peaks kasvatusviiside hulka kuuluma? Valides karistamise, astutakse libedale teele, sest karistused kasvavad lumepallina karistajal üle pea. Protsessi on lõpuks võimatu peatada või veel vähem sellele tagasikäiku anda. Ikka ja jälle tõdeb vanem: mul pole muud väljapääsu, sest laps ei kuula mind! Arvestama peab sellega, et karistusprotsess annab sageli soovitule vastupidise tulemi. Laps saab oma käitumismustrid kodust. Ta hakkab samuti teisi süüdistama, tutistama, lööma ja ähvardama, aga ka valetama, varjama, manipuleerima. Karistatud saada on alandav, see on hoop enesehinnangule, lähedusele, vastastikusele mõistmisele ja lugupidamisele. Vanemad peavad tõsiselt mõtlema, milliseid suhteid nad oma lastega soovivad. Igas perekonnas esineb aeg-ajalt probleeme, see on täiesti loomulik. Enamasti tullakse lahenduse leidmisega ise toime, kuid on ka selliseid olukordi, kus kõrvaline abi on teretulnud. Abi küsimine pole kindlasti enda ebakompetentsuse näitamine, vaid vastupidi, see on arukas. Ei tohi unustada, et eksimine on inimlik. Lapsevanem on inimene, temalgi on lubatud eksida. Tark lapsevanem julgeb oma eksimusi ka lapsele tunnistada ja vabandust paluda, kui on valesti käitunud.