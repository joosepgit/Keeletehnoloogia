www.bioneer.ee	 Viimasel ajal on meedias levinud ideed, et vabaühendused võiksid töötuid rohkem kaasata vabatahtlikena oma organisatsiooni eesmärkide täitmisse. „Vabatahtlike oskuslik kaasamine aitab vabaühendustel paremini oma missiooni täita,“ on VTA juhataja Tuulike Mänd veendunud. „Samas pakub vabatahtlik tegevus inimestele rohkelt erinevaid võimalusi, alates uute oskuste õppimisest ja lõpetades suhtlusvõrgustike loomisega – see kõik võib aidata ka töötutel uuesti tööturule siseneda,“ lisab Mänd. Minikonverentsi korraldaja Rasmus Pedaniku sõnul seisneb ühiskondlikul tasandil vabatahtliku tegevuse suurim väärtus sotsiaalse kapitali ja sidususe loomises. „Suurem sotsiaalne sidusus tagab parema elu ja ettevõtluskeskkonna. Lisaks aitab vabatahtlikuna tegutsemine kaasa heaks kodanikuks kasvamisele ja on rohuks ühiskonnast võõrandumise vastu. Inimese tasandil aitab see kaasa eneseteostusele“, selgitab ta vabatahtliku tegevuse tähtsust. „Vabatahtlikud on reeglina aktiivsemad, õnnelikumad ja eluga rohkem rahul“, lisab Pedanik. Minikonverents toimub 4. detsembril algusega kell 15.00 Tallinnas Sokos Hotel Viru Konverentsikeskuses.