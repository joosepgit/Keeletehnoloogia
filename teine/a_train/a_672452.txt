arvamus.postimees.ee	 Erkki Bahovski: kordub, ei kordu Marek Tamm sõitles paari kolumnisti, kaasa arvatud siinkirjutajaga, selle pärast, et me arvame, nagu ajalugu korduks, kui kõrvutame näiteks 1924. aasta detsembrimässu ja 2007. aasta pronksrahutusi. «Politiseeritud ajalookäsitluse tunneb alati ära sellest, et tema teravik on suunatud olevikku. Mineviku rikkalikust ainesest tõstetakse kilbile vaid need elemendid, mis toetavad meie seisukohti tänapäeval,» kirjutas Tamm (EPL 25.10). Tegelikult tuleb sellega nõustuda. Ent kohe öelda, et see ei ole ju kogu tõde. Kui heiskaksime lipukirjaks «Ajalugu ei kordu», siis ei saaks me riikide välispoliitikast ega rahvusvahelistest suhetest kardetavasti üldse aru. Sest see võib meeldida või mitte, kuid enamiku riikide välispoliitika lähtub Tamme osutatud ajalooliste paralleelide otsingust. Nii on ikkagi Venemaa välispoliitika – kui maha tõmmata imperiaalne mõõde – lähtunud pärast sõda sellest, et läänest on neid kahe sajandi jooksul mitu korda tõsiselt rünnatud, ja seepärast tuntakse mõneti ka paranoilist hirmu lääne militariseerimise pärast. Vene presidendi Dmitri Medvedevi avaldus rakettide paigutamise kohta Kaliningradi oblastisse ja sellele järgnenud Vene välisministri Sergei Lavrovi tõdemus, nagu oleks tegemist Venemaa siseasjaga, on ühtpidi seletatav ajalooga. Kremli hirmuga lääne militariseerimise ees – nii peaks rakettide paigutamine olema vastuseks ameeriklaste plaanitud raketitõrjebaasidele Poolas ja Tšehhis. Ehk Marek Tamm andestab mulle, kui luban endale veel ühe ajaloolise paralleeli. Ning hoidku jumal selle eest, et see paralleel ka tegelikkuseks saaks. Kuid enne Esimest maailmasõda (selle lõppemisest möödub täna 90 aastat) rääkisid mitmed helged pead (nt Norman Angell oma raamatus «Suur illusioon»), et sõda riikide vahel on kaubanduslike sidemete tõttu võimatu. Ometi sõda puhkes. Miks? Üheks seletuseks on pakutud võidurelvastumist. Seda, et Suurbritannia ja Saksamaa ehitasid üksteise võidu drednoote, mis viis paratamatult olukorrani, et võidurelvastumine hakkas elama oma elu ja iseendast toituma. Sama lugu võib olla ka Vene rakettidega. NATO vastab teravalt. Venemaa vastab omakorda ja nii hakkab võidurelvastumine elama taas omaenda elu. Venemaa mure Ämari lennuvälja arendamise pärast on vaid osa sellest, kuid me ei tahaks ju järele anda. Ning ajaloolised hirmud mõlemalt poolt, vaatamata ajaloo kordumatusele, võivad muutuda millekski reaalseks. Ent tõesti – ajalool on komme ka üllatada, ning mõnikord ka meeldivalt. Loodame.