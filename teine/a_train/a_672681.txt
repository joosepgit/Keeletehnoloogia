www.bioneer.ee	 Alates sellest suvest on kõigil kalameestel ja teistel loodushuvilistel lihtsam tutvuda Soodla veehoidlaga, kuna on avatud paadilaenutus. Soodla veehoidla asub Harjumaal Anija ja Kuusalu vallas, Tallinnast 40 km kaugusel. Veehoidla on kunstlikult tekitatud 1970ndate lõpul Soodla jõe ülespaisutamisega. Olles ühenduses Ülemiste järvega, annab veehoidla ka tallinlastele joogivett. Vene ajal asus veehoidla ümber Nõukogude armee polügoon ning ala oli tavainimestele suletud. Praegu asub sellel territooriumil Põhja-Kõrvemaa maastikukaitseala. Kaitseala territoorium on olnud läbi aegade hõreda inimasustusega ja mitmekesise loodusmaastikuga piirkond. Nüüdseks on olemas nii jalgsi- kui ka rattamatkarajad. Soodla veehoidla on 9,5 km pikk ja kõige laiemas kohas pea 1,5 km lai, sügavaim koht on 13 m. Veehoidla pindala koos kahe saarega on 272,8 ha. Mootoriga (sh elektrimootoriga) sõit on veehoidlal keelatud. Veekogu on tänu oma kalarikkusele täiesti arvestatav kalapüügikoht. Kirjanduse andmeil („20 Eesti kalakohta II“, 2007) on veehoidlas põhilisteks püügikaladeks ahven, haug ja särg, veel leidub roosärge ja linaskit, vahel saadakse ka karpi. Lisaks elab seal ka rohkelt vähki. OÜ Paadisõit ootab kõiki loodussõpru ning kalamehi, kes oskavad lugu pidada loodusest ning naudivad rahu ja vaikust. Veehoidla kaldad on kaetud metsaga, kus leidub häid seene- ja marjakohti. Asukoht Paadisõit OÜ asub Harjumaal Anija vallas Pillapalu külas Haaviku talus Soodla veehoidla kaldal. Tallinna poolt tuleb sõita mööda Peterburi maanteed ja sealt paremale Aegviidu suunas (Piibe mnt) 20 kilomeetripostist edasi teine teeots vasakule. Paatide laenutamiseks võtke ühendust kas telefonil 51936158 või saatke kiri e-mail aadressile loore.kuus@hotmail.com.