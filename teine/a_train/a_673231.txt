www.advent.ee	 “Kas sina, hooletu süda, oled viljatu puu Looja viinamäel? Kas hukatuse sõnad käivad sinu kohta? Kui kaua oled sa vastu võtnud Tema kingitusi?  Kui tihti on evangeeliumisõnum su südant täitnud! Sa oled võtnud Kristuse nime, sa oled välispidiselt koguduse liige – Tema ihu liige – ja ikka veel ei ole sa kindlalt otsustanud elada ühenduses suure armastava südamega.” – Kristuse tähendamissõnad, lk. 216. Küsimus ei ole selles, kui palju lehti sul on, vaid selles, kas sa tahad elavat, isiklikku ühendust Jeesusega. Kas tahaksid kuuluda nende hulka, kes kannavad vilja ja keda kunagi maha ei lõigata? See on võimalik. Võime vastata Jumala armule, võttes vastu Tema kingituse Kristuse näol iga päev. Ei ole teist teed, sest kui tahame mõista meie kannatliku Jumala headust ja armu, peame õppima Temalt ja vaatlema Teda jätkuvalt. Võime kuulda Tema armastusest kantslist, kuid see juhtub vaid korra nädalas. Äkki veelgi harvem? Kui tahame päevast päeva kasvada, peame tahtma ja mõistma Jumala headust meie suhtes iga päev. Kuula, sõber! Isegi kui oled Jumala juurest ära jooksnud seetõttu, et oled valesti mõistnud Tema iseloomu; kui oled väsinud jooksmast, kuid kardad, et Ta ei võta sind tagasi, kuula Tema sõbralikku kutset: “Tulge minu juurde kõik, kes olete vaevatud ja koormatud, ja mina anna teile hingamise!” (Mt 11:28). Uuri välja, mida tähendab langeda risti jalamile ja suhelda Päästja, Looja ja Sõbraga. ”Oma suures armus ei ole Jumal sind maha lõiganud. Ta ei vaata sind külma pilguga. Ta ei pöördu sinust tundetult ära ega jäta sind hävima. Vaadates sinule Ta nutab, nagu Ta nuttis palju sajandeid tagasi Iisraeli pärast: “Kuidas saaksin ma nad hüljata?” – Samas, lk. 217, 218. Mõistes, et Ta võtab meid vastu just sellistena nagu oleme, päevast päeva Tema armus ja helduses käies, kasvavad viljad iseenesest. Saladus seisneb elavas ühenduses suure armastava südamega.