www.bioneer.ee	 Mündikampaania käigus koguti kokku raha 1 226 054 krooni ulatuses. Raha koguti oktoobrist kuni jaanuari lõpuni kestnud kampaania käigus kokku rohkem kui 800 erinevas annetuspaigas ning annetusi tegi 167 erinevat ettevõtet. Toidupank on laienemas "Möödunud aasta oli Toidupangale ühtaegu nii asutamise kui ka üle ootuste kiire laienemise aasta," sõnas Toidupanga koostöövõrgustiku tegevjuht Piet Boerefijn. "Kui meie esimene plaan oli laieneda, luues igal aastal ühe uue Toidupanga, siis kõige selle toetuse taustal, mida oleme Eesti inimestelt, ettevõtetelt ja koostööpartneritelt saanud, on rõõm aasta lõpus tõdeda, et ületasime oma plaane seitsmekordselt!," sõnas Boerefijn, lisades, et nende üheksa toidupanga abil saavad Eestis igal nädalal toiduabi ligikaudu 700 peret. Tallinn ja Tartu Toidupangad jagasid peredele aasta peale kokku enam kui 10 000 kasti toitu. Kui arvestada toidukasti väärtuseks pisut rohkem kui 10 eurot, sai 2010. aastal jagatud peredele kokku rohkem kui 100 000 euro väärtuses toiduabi. Mündikampaania oli rikas välismaistest müntidest Toidupanga mündikampaania annetustünnidest aga avastasid inkasseerijad suure hulga eksootilisi münte, millest AS G4S Noorteklubi liikmed tegid eraldi näituse, uurides välja pea kõikide müntide päritolumaad. Teiste hulgas avastati annetustünnidest münte, mis pärit Mauritiusel, Namiibiast, Kaimaani saartelt, Singapurist, Bangladeshist, Uus-Meremaalt, Peruust, Brasiiliast, Jugoslaaviast, Hong Kongist, Pakistanist, Tsiilist, Hiinast ja mujalt - kokku leiti 68st erinevast riigist pärit münte. Osad annetused olid ka väga eakad - pärinedes rohkem kui sajandi tagant Venemaalt, või esimese Eesti Vabariigi päevilt. Toidupank ootab ettepanekuid avalikelt kohvikutelt ja asutustelt, kes oleksid valmis näitust enda juures võõrustama, et rohkem eestimaalasi sellest osa saaksid. Kogutud raha hakkab tegema head Mündikampaania raames kogutud raha eest plaanib Toidupank soetada kohalikele Toidupankadele olulisi abivahendeid oma igapäevase töö tegemiseks. Tallinna Toidupank vajab suurt kaubikut. Rakvere Toidupank loodab peagi saada arvuti (koos tarkvaraga). Puudu on veel suuri riiuleid ning samuti väike kaubik toidukaupade vedamiseks. Narva Toidupangas on vaja kontoritehnikat – tarkvaraga varustatud arvutit ja printerit. Tartu Toidupank oleks samuti rõõmus tarkvaraga varustatud arvuti ning printeri üle, kuid peale selle on puudus suurtest külmikutest, kaanega plastmasskastidest ning suurest kaalust, millega saaks toitu täis kaste hiljem kaaluda. Pärnu Toidupank ootab pikisilmi paari külmkappi, samuti oleks neil vaja väikest kaubikut. Jõhvi Toidupangas oleks vaja paari suurt kaubakäru, külmikuid, riiuleid ja 140­liitrilist prügikonteinerit. Haapsalu Toidupank otsib omale samuti väikest kaubikut. Kõik sünnib tänu vabatahtlikele ja koostööle! "Meie eriline tänu kuulub kõikidele koostööpartneritele ja vabatahtlikele, kes on Toidupanka selle esimese tegevusaasta jooksul märganud, oluliseks pidanud ning nõu ja jõuga appi tulnud. Partnerid ei varusta Toidupanka mitte üksnes toiduga, vaid aitavad samuti tegutsemiseks vajalike rahaliste ressursside, transpordi ja ruumidega. Partnerite kaudu leiame sageli uusi vabatahtlikke – inimesi, kes ei pea paljuks kord nädalas appi tulla. Seetõttu täname siinkohal südamest kõiki meie vabatahtlikke, kellest paljud pärast töö­ või koolipäeva järjekindlalt abis käivad," sõnas Toidupanga koostöövõrgustiku juht Piet Boerefijn. Kõige suuremad - Saku Lätte poolt annetatud tünnid, asusid rohkem kui kahesajas erinevas paigas ning sisaldasid igaüks täidetult ligi 10 000 eesti krooni väärtuses münte. Raha transport, ülelugemine ja kokkuvõtete tegemine toimus AS G4S Eesti eestvedamisel veebruaris ja märtsis.