arvamus.postimees.ee	 Nõgene: ERR sarnaneb mitmeti teatri ülesehitusele Eesti Rahvusringhäälingu nõukogu liikmeks valitud Paavo Nõgene avaldas arvamust, et teiste elualade ekspertide kaasamine tuleb nõukogu tööle kasuks. REKLAAM «Eesti Rahvusringhääling on väga huvitav organisatsioon, mis oma sisult sarnaneb mitmes osas suure teatri ülesehitusele,» ütles Vanemuise teatrit juhtiv Nõgene. Nõgene sõnul tuleb kasuks, kui nõukokku kuulub keegi, kel on kogemus nii loomingulise ja tehnilise personali kui ka tugistruktuuride samaaegsest juhtimisest. Ta pidas positiivseks, et ERRi nõukogu asjatundjate tiib ei koosne ainult meediaekspertidest, vaid ka muude alade esindajatest. «Nõukogu vajab liikmeid erinevatest valdkondadest, millega ERRi töö seotud on ning suure loominguliste ja tehniliste töötajatega organisatsiooni juhtimiskogemus tuleb minu arvates sisulisele tööle kasuks.» Nõgene sõnul on tal palju mõtteid rahvusringhäälingu tuleviku teemal, kuid ta ei soovi neid öelda välja enne, kui riigikogu nõukogu liikmed ametlikult kinnitab ja tal on võimalik tutvuda mõningate ERRi puudutavate materjalidega.