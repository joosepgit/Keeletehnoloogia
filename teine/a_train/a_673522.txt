arvamus.postimees.ee	 Lugeja kiri: ühistransport pole paremaks muutunud Suur tänu Hannes Lutsule («Nagunii lõhutakse ära!», PM 8.09)sõna sekka ütlemise eest. Nõustun temaga 200 protsenti. REKLAAM Tahan siinkohal esile tõsta veel ühe probleemi seoses reisijate teenindamisega – tihti käituvad meie ühistranspordi sõidukijuhid pehmelt öeldes matslikult. Toon ka näite. Tallinna poole sõitvast elektrirongist läheb väga palju inimesi maha «Tondi» peatuses, et kesklinna trammiga edasi sõita. Seda eriti just hommikuti. Trammijuht, kes istub täiesti tühja trammi roolis, ootab, kuni inimesed perroonilt alla jõuavad ja laseb trammiuksed meetri kaugusel inimeste nina ees kinni. Ning sõidab tühja trammi kolistades minema. Olen selle stseeni tunnistajaks olnud Tondi jaamas kümneid kordi. Kui palju peaks niigi kallile trammipiletile juurde maksma, et trammijuht minuti ootaks, kuni inimesed rongilt trammile jõuavad? Ja ärgu hakatagu seletama täpsest sõidugraafikust. Kui ma linnas sama trammi ootan, siis ei paista see kiirustavat – hilineb rahulikult kaks või kolm minutit. Riik pole tellijana teenuse kvaliteediga rahul. Ent juurde maksta ta ei kavatse ning hoolimatuse ja ebakompetentsuse likvideerimiseks end ei liiguta. Muidugi, maksumaksjate raha eest kinni makstud autoaknast paistab elu ilus.