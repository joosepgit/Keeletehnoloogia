arvamus.postimees.ee	 Juhtkiri: teedeta riik Liikluseeskiri ütleb, et kiirus tuleb valida vastavalt teeoludele. Ei tea, kuidas tuleks seda sätet lugeda, kui teeolud on niisugused, et õieti polegi põhjust enam teest kui niisugusest rääkida? Kui kevadel lume sulamise ajal on auk augus kinni ja kohati voolab üle tee kraav nagu veetõke maailma raskematel autorallidel? Lihtsureliku käsutuses pole ju ei eritehnikat ega mehaanikute meeskonda. Eesti maapiirkondade elanikele, kellel niikuinii pole paljudel juhtudel loota kellelegi teisele peale iseenda, on üsna nõrk lohutus lugeda majandus- ja kommunikatsiooniministeeriumis kinnitatud dokumendist «Tee seisundinõuded», et nende ühendus muu maailmaga vastab etteantud standardile. Kõlab kui pilge, aga teatud tingimustel läheb loosi ka kaheksasentimeetrise sügavusega auk. Isegi siis, kui seda selgitada – parajasti niisugust taset suudame hädapärast oma teedel hoida. Loomulikult pole meile majanduslikult jõukohane ega ilmselt otstarbekaski iga külateed asfalteerida, kuid seda enam tuleks nõuda, et kruusakattega teid järjepidevalt hooldataks. Poliitikud armastavad regionaalarengust ilusate sõnadega rääkida, aga käest ära lastud tee tähendab ühtlasi ühistranspordi pöördumatut kadu ning varsti pole enam midagi teha ka neil sundautostunud elanikel, kes seni kuidagi vastu pidanud. Maale suvitama sõitjale võib roobastesse sõidetud ja auguline tee isegi teatud romantikat pakkuda. Hoopis teisiti vaatab aga inimene, kes poodi ja arsti juurde minnes pidevalt sõiduki purunemisega riskib. ARKi autode ülevaatuse tingimused on aasta-aastalt ühtlustunud ja karmistunud – kui midagi kuskil logiseb, tuleb see ära parandada, lõpuks juba turvalisuse huvides. Ja see neelab tuhandeid kroone, isegi siis, kui osavate kätega naabrimees odavamad, nn B-varuosad ise kuuri all paika paneb. Teehooldus maal on üks valdkondi, kust jälle hakkavad paistma müstilise haldusreformi kõrvad. Tugevamad omavalitsused saaksid langetada efektiivsemaid otsuseid. Või vähemalt olla partneriks tekkivatele kodanikeliikumistele, nagu Vastse-Kuuste ja Ahja vallas sündinud Maatee, kes loodavad ühisel nõul väljapääsu leida. Tänavu seisavad ees kohalike omavalitsuste volikogude valimised. Eelmisel korral anti teede osas hulgaliselt katteta lubadusi. Seekord peaks olema tähelepanelik, sest üksnes tegusad inimesed suudavad väiksemaid kohti väljasuremisest päästa – vajadusel ehk ka naabritega ühinedes. Seda kõike muidugi juhul, kui porised ühendusteed sel oktoobripäeval võimaldavad valijal üldse valimiskastini jõuda.