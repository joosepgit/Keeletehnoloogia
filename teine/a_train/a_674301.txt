arvamus.postimees.ee	 Peep Pahv: rallirahva taassünd Eestlastel on komme arvata, et oleme korvpallirahvas, kümnevõistluserahvas või rallirahvas. REKLAAM Tegelikkus seda ei kinnita – kevadel ei kogunud meeletuid rahvamasse klassikaks kujunenud Tartu Rocki ja Kalev/Cramo vaheline korvpalliliiga poolfinaal, juunis jäid mitmevõistluse Euroopa karikavõistluste superliiga jõuproovi ajal Kadrioru staadioni tribüünid sama hästi kui tühjaks, möödunud nädalavahetusel kogunes Rally Estonial Markko Märtinit vaatama küll ligikaudu 10 000 inimest, ent aastatetagust rallilaulupidu ei sündinud. Eriti keeruline on mõista just rallisõpru. Raske on ette kujutada, mida saanuks Eesti viimaste aastate uhkeima ralliürituse korraldajad veel paremini teha või pakkuda: viimase kuu jooksul hüppas võistluse reklaam silma igal nurgal ja kajas visalt raadioeetris, ning milline magnet – Märtin isiklikult! Kuid milles siis asi? Võimalik, et Märtini kunagised kummardajad on iidoli taandumise järel ka ise ralli jälgimisele selja pööranud. Viie aastaga kipub võistluse jälgimise harjumus kaduma või on selle ajaga peale kasvanud uus fännide põlvkond, kelle jaoks ei tähenda Eesti parim roolikeeraja midagi nii erilist. Kui siia lisada Märtini järglase Urmo Aava taandumine võistluse korraldajaks, olemegi seisus, kus eestlasel pole kellelegi läbi hooaja kaasa elada. See aga omakorda toob kaasa üldise huvi vähenemise. Eestil on küll Ott Tänaku näol tipptaseme mõisteski perspektiivikas rallimees, ent tema õnn ja samal ajal ka õnnetus seisneb võimaluses sõita Pirelli tiimis. Hooaja esimeses pooles osales ta küll paaril MM-rallil, ent just nendel kihutamistel ei jagatud N-rühma punkte. Nii pole ta sarja justkui alustanudki. Eestlane on aga harjunud jälgima sarju ja pidama tabeleid. Märtini WRC-hooaegadel oli MM-sarja punktiseis igal endast vähegi lugupidaval rallisõbral teada une pealt, täpselt jälgiti ka Aava ponnistusi juunioride sarjas. Läbi hooaja kestnud punktijaht tekitas meedias suure vastukaja ning tõstis huvi tavapärasest kõrgemale. Nii polegi ime, et tippaastatel sõitis Jyväskylässe rohkem rallisõpru kui möödunud nädalavahetusel Otepääle. Loodetavasti jätkub Aaval ja ta sõpradel jõudu tulevalgi aastal rahvusvahelist mõõtu ralli korraldada. Huvi suurendamiseks tuleb aga magnetile võimsust juurde keerata. Võimalusi on ju palju – tuua Märtinile konkurentideks mõni praegune staar või kunagine suurim konkurent Marcus Grönholm. Või panna võrdsete masinatega joonele Märtin, Aava ja Tänak. Ning mõistagi peaks Tänak kogu hooaja sõitma mõnda suurt sarja, pole vahet, kas selle nimi on WRC või IRC. Ehk saab eestlastest siis taas rallirahvas.