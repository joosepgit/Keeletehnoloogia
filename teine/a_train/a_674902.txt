arvamus.postimees.ee	 Kokkuhoid loomade arvelt Geniaalsusel, kuidas mingist tülikast kohustusest vabaneda, pole piire. See, kuidas Eesti suuremad linnad sunnivad hulkuvaid loomi püüdvaid varjupaiku arvestama, kelle maal koer või kass parajasti kõnnib, tuletab vägisi meelde stseeni kultuslikust telelavastusest «Kuulsuse narrid», milles Jaan Tatikas ja Salomon Vesipruul üritavad üht (juba oma õnnetu lõpu leidnud) koerakest teineteise aeda sokutada. Ajad muutuvad, aga narrikesed elavad edasi. Kuigi linnaametnikud on varmad põhjendama, et eramaa hulkurid polegi üldse nende rida ja ettekirjutuste eesmärk on kasse toitvaid tädikesi distsiplineerida, paistab ridade vahelt siiski pigem kokkuhoiusoov. Aga kas see sääst tuleb ikka mõistlikust kohast? Eestis on õnneks järjest enam inimesi, kellele kodutute loomade saatus korda läheb. Kuid lõputult ei saa lootma jääda annetajate kukrule ja vabatahtlike tööle. Omavalitsuste, vähemalt Tallinna ja Tartu eelarves jagub raha, et tagada varjupaikade piisava kindlusega rahastamine.