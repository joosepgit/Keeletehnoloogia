www.naisteleht.ee	 Üle Püreneede pühapaika Lourdes’i Lourdes’i kaljukoobas on linna kõige püham paik: F: AGE/Scanpix Jõudes üle Püreneede Prantsusmaale Lourdes’i, tasuks tänuks eluga lõppenud sõidu eest imekitsastel mägiteedel süüdata pühas linnas küünal. Lourdes oli täiesti tavaline turulinn Gave de Pau jõe kallastel, tähtsaimaks ehitiseks vana kindlus, mis kõrgub praegugi linnakese kohal. Kõik muutus 1858. aasta varakevadel, kui 14aastane kohalik neiu Bernadette Soubirous hakkas nägema ilmutusi: talle ilmutas end Neitsi Maarja! Bernadette kohtus püha neitsiga 18 korda. Ilmudes olevat viimane kandnud valget kleiti, mis vöötatud sinise paelaga, ja jalgadel olnud kuldkollased roosid. Ei Bernadette’i õde, kes temaga neil kordadel kaasas oli ja midagi iseäralikku ei tundnud-näinud, ega tema ema-isa uskunud neiut. Nad kahtlustasid, et Bernadette lihtsalt räägib lugusid, mis liikusid Neitsi Maarjat uskuvates mägikülades. Aga jutud levisid ja linna lähedale Massabielle’i kaljukoopasse, kus Bernadette neitsiga kohtus, hakkas kogunema rahvahulki. Koopast nirisev allikavesi olevat parandanud nii mõnegi haige, kaasa arvatud Bernadette’i enda, kes sai korraks lahti astmast. Koha kuulsus kasvas järjekindlalt ja 1858. aasta oktoobris avas Napoleon III isiklikult groti rahvale. Mis sai aga Bernadette’ist? Neiu õppis nunnade hoole all lugema ja kirjutama ning tegi kloostrihaiglas abilisena tööd. Hiljem, haigestunud luutuberkuloosi, ta groti imevett enam ei joonud ja suri 1879. aastal. Lourdes sai veel kuulsamaks pärast seda, kui Bernadette’i surnukeha kolmel korral (1909., 1919. ja 1933. aastal) hauast välja kaevati ja ikka ning jälle tõdeti, et aastate möödumisele vaatamata polnud lagunemist peaaegu toimunudki… 1860. aastast on linna külastanud umbes 200 miljonit palverändurit ja muidu uudishimulikke. Palverändurite hulgas on palju invaliide, kes loodavad groti pühast veest abi saada. Riina Robinson Toit: Piknikukorv teeäärsest talust Prantsusmaa kena loodus ja väikelinnad, kuhu tavaturist enamasti ei satugi, annavad parima ettekujutuse maast ja ka selle köögist. Peatudes teeäärsetes või väikelinnade mõnetoalistes perehotellides, ostes taludest mett, juustu, veini ja hanemaksapasteeti, sulate õige kenasti sisse rahulikku (puhkuse)maailma. Prantslastel on komme nädalavahetusel piknikukorv autosse pista ja maalilistes mägedes einet nautida! Lisaks teenindavad päevast päeva linnast läbikäivaid külastajaid baarid ja restoranid. Jook: Groti püha vesi Groti püha vesi ongi see, mis Lourdes’i palverändurite ja turistidega täidab. Vesi on juhitud paljudesse kraanidesse ja seda saab kaasa võtta. Rahvas möödub pikas hanereas groti avause juures seisvast Neitsi Maarja kujust ja süütab küünlad. Küünalde ja suveniiride äri on linnale ja kirikule äärmiselt tulus. Elamus: Basiilikad kaljul Kaljule groti peale ehitatud basiilikad Immaculate Conception (1872) ja Rosary (1901) on võimsad ja kaunid pühakojad, mille külastamine jätab kõigile sügava elamuse. Kuidas kohale saab? Üks võimalus Lourdes’i jõuda on lennata Pariisi ja jätkata sealt teekonda lõunasse kas rongi või rendiautoga. Palju seikluslikum on läheneda Lourdes’ile üle Püreneede lõuna poolt. Alguses paneb üks vaade teise järel ahhetama – roheliste mägede vahele peitunud maalilised järved peegeldavad taevasina. Järvede kallastel hakkavad silma puhkebaasid ja hotellid, igal oma paadisadam. Asi läheb tõsiseks, kui pärast üht pisikest suusakuurorti tõuseb kitsas tee kuidagi väga ootamatult üles mäkke. Järsku on silme ees vaid sünged hallid pilved, paremal kaljusein ja vasakul … mitte midagi. Tulemas on (ilmselt!) pime kurv. Teadvusesse jõuab, et nüüdsest ootab ees hulk kilomeetreid jumal teab missuguseid mägiteid.