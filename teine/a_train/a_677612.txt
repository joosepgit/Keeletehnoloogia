www.advent.ee	 Jumala Sõna on vaja uurida palju hoolsamini. Eriti tuleks tähelepanu pöörata Taanieli raamatule ja Ilmutusraamatule – rohkem, kui kunagi varem meie ajaloos. Mõnegi asja kohta võib meil olla vähem öelda kui enne, näiteks Rooma võimu ja paavstluse kohta, kuid meil tuleks kinnitada tähelepanu sellele, mida on prohvetid ja apostlid Jumala Vaimu sisendusel kirjutanud. Lugege Taanieli raamatut. Uurige punkt punkti haaval Taanieli raamatus esitatud riikide ajalugu. Vaadelge riigimehi, nõupidamisi, vägevaid armeesid ja mõistke, kuidas tegutses Jumal uhkuse ja inimliku hiilguse põrmu paiskamisel. Jumal üksi ilmneb suurena. Prohvet nägi nägemuses, kuidas Ta paiskas põrmu ühe vägeva valitseja ja tõstis tema asemele teise. Jumal avalikustatakse univer- sumi Valitsejana, kes seab üles oma igavese kuningriigi – Elatanuna, elava Jumalana, kõige tarkuse Allikana, oleviku Valitsejana ja tuleviku Ilmutajana. Lugege ja saage aru, kui vaesed, nõrgad, lühikese elueaga, ekslikud ja süüdlased on surelikud inimesed. Valgus, mille Taaniel sai otse Jumalalt, anti eriliselt viimsete päevade jaoks. Nägemused, mida ta sai Sinearimaa kahe suure jõe Uulai ja Hiddekeli kaldal, on nüüd täitumas ja kõik ette kuulutatud sündmused leiavad peagi aset. Mõelge, missuguses olukorras oli juudi rahvas siis, kui Taaniel need prohvetikuulutused sai. Iisraellased olid vangis, nende tempel oli hävitatud, templiteenistus peatunud. Iisraeli religioon oli keskendunud ohvriteenistuse tseremooniatele. Nad olid omistanud peatähtsuse selle välistele vormidele ja kaotanud silmist jumalatee- nistuse tõelise meelsuse.  Issand laskis rahva vangi viia ja templi- teenistuse peatada, et Iisraeli usk ei piirduks väliste kombetalitustega.  Väline hiilgus eemaldati, et ilmsiks saaks vaimulik pool. Oma rahvale valgust andes ei vältinud Jumal ühtegi inimklassi. Taaniel oli vürstisoost juut. Ka Jesaja kuulus kuninglikku suguvõssa. Taavet oli karjuspoiss, Aamos karjane. Sakarja oli vang Babüloonias, Eliisa põllumees. Issand tõstis juhtidena, oma esindajatena esile prohvetid ja vürstid, ülikud ja inimesed lihtrahva hulgast ning õpetas neile inspiratsiooni kaudu tõdesid oma rahva jaoks. – Kiri 57, 1896 (Manuscript Releases, 16. kd, 333-335).