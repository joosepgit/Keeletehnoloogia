www.bioneer.ee	 RMK ja Eesti Kontserdi koostöös korraldatav tasuta kontserdisari “Eesti metsa lugu” jõuab oktoobrikuuga lõpule. Viimased kontserdid, kus käsitletakse Nõukogude aega ja esinevad Weekend Guitar Trio ja Vladislav Koržets, toimuvad Tartu- ja Võrumaal. Kontserdisarjaga tähistatakse rahvusvahelist metsa-aastat ning tutvustatakse Eesti metsade kujunemist läbi erinevate ajalooetappide nii sõnas, pildis kui muusikas. Luua Metsanduskoolis Tartumaal toimub kontsert kolmapäeval, 5. oktoobril, Võru kultuurimajas „Kannel“ reedel, 7. oktoobril ja Tartu Ülikooli Ajaloo Muuseumis laupäeval, 8. oktoobril. Kontserdid algavad kell 19 ja on tasuta, ent soovituslik on eelregistreerimine RMK veebis www.rmk.ee/loodusegakoos . Kontserdil näidatakse Eesti metsade ajalugu tutvustavat ülevaatefilmi, millel esitab teksti Aarne Üksküla ning mille animeeritud osa teeb uute teadmiste saamise kergelt haaratavaks. Aasta jooksul on "Eesti metsa lugu" jõudnud enam kui 30 Eestimaa paika, lisaks Weekend Guitar Triole on kontserdisarjas esinenud ka Bonzo ja Piispea, Rahvusmeeskoor, Eesti Filharmoonia Kammerkoor, Hortus Musicus, Celia Roose ja Tuule Kann, UMA ja Rondellus. Igal kontserdil astus lisaks muusikutele üles jutuvestja, kes pajatas vastava ajastu metsast ja inimestest. Nii sai Hendrik Relve, Samuel Golombi, Vladislav Koržetsi ning Ott Sandraku esituses kuulata metsalugusid ennemuistsest ajast, mõisaajast, Eesti ajast, Nõukogude ajast ning tänapäevast.