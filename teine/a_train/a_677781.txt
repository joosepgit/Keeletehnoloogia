www.advent.ee	 Johannes oli tunnistajaks ka kohutavatest sündmustest, mis leiavad aset Kristuse tulemise tunnustähtedena. Ta nägi armeesid kogunemas võitluseks ning inimeste südant nõrkemas kartusest. Ta nägi maapinda liikumas paigast, mägesid paiskumas merre ning seejärel kohisemas purustavaid tormilained. Ta nägi avatamas vihaanumaid ning hukutavaid taude, nälga ja surma tabamas maailma elanikke. Juba eemaldatakse järk-järgult maa pealt [olukordi] ohjeldav Jumala Vaim. Orkaanid, tormid, rajud, tulekahjud ja uputused, hädad maal ja merel järgnevad kiiresti üksteisele. Teadus püüab kõigele sellele seletust leida. Meie ümber üha sagenevaid tundemärke, mis kõnelevad Jumala Poja peatsest tulekust, seletatakse kõige muuga, mitte tõelise põhjusega. Inimesed ei märka, et valvavad inglid ohjeldavad nelja tuult, et need ei puhuks enne, kui Jumala sulased on pitseeritud. Kuid siis, kui Jumal käsib inglitel tuuled valla päästa, saabuvad niisugused sündmused, mida ükski sulg ei suuda kirjeldada. Seisame tõsiste ja pühalike sündmuste lävel. Prohvetikuulutused täituvad kiiresti. Issand on ukse ees. Peagi avaneb meie ees aeg, mis vallutab vastupandamatult kõikide maa peal elavate inimeste huvi. Mineviku vastuolud virguvad taas ellu. Kerkivad esile uued. Maailmas leiavad aset sündmused, mida keegi pole uneski näinud. Saatan tegutseb oma inimlike käsilaste kaudu. Jumala sulased ärgu lootku selles suures häireolukorras iseendale. Saabuvate sündmuste juhtimine on Issanda käes. Maailm ei ole ilma valitsejata; taeva Kõrgeaususe käes on rahvaste saatus, samuti kõik, mis seostub Tema kogudusega. Meie ees on tähtis tulevik. Seismaks silmitsi selle katsumuste ja kiusatustega ning täitmaks oma kohustusi, vajame suurt usku ja püsivust. Kuid me võime auliselt võidutseda, sest vaenlase pettused ei eksita ainsatki valvavat, palvetavat, uskuvat inimest. Kogu taevas huvitub meie käekäigust ja ootab, et paluksime taevast tarkust ja tugevust. Meie ees oleval läbikatsumisajal on Jumala lubatud kaitse nendega, kes on pidanud Tema kannatlikkuse sõna. – Käsikiri 100, 1893.