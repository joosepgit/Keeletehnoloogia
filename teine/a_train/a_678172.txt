www.advent.ee	 Jüngrid uurisid hoolega üksteise nägu, küsides: “Ega ometi mina ole see, Issand?” Seni oli Juudas olnud vait, otsekui ei puudutaks asi teda. Nüüd tõmbas vaikimine kõikide pilgud temale. Pääsemaks kaasjüngrite uurivast pilgust, pingutas ta nendesarnaselt küsida: “Olen siis mina see, rabi?” Jeesus vastas pühalikult: “Need on sinu sõnad!” Isegi nüüd oleks Juudas võinud oma süüd tunnistada, veel nüüdki nõidusliku mõju endalt raputada. Kristus oli otse ta kõrval, valmis aitama. Kuid Juudase uhkus ja vaenlase kiusamine olid nii mõjuvõimsad, et tal ei jätkunud jõudu lõksust pääseda. Selle asemel, et end kaastundliku Päästja armu hoolde usaldada, tegi ta südame vastupanus kõvaks. Juudase lugu esitab ühe elu kurba lõppu, keda Jumal saanuks austada.  Juudas ise oli taotlenud kohta jüngrite kitsamas ringis. Tõsiselt ja näiliselt siiralt oli ta kuulutanud: “Õpetaja, ma tahan sulle järgneda, kuhu sa ka iganes läheksid!” Jüngrid soovisid väga, et Juudas nende hulka arvataks. Ta oli mõjuva välimuse, terava mõistuse ja juhivõimetega mees. Jüngrid soovitasid teda Jeesusele väites, et temast on töös suur abi. Juudase nägu ei olnud eemaletõukav. Ta oli arukas ja taiplik, kuid tal puudus õrnus ja kaastunne, mis iseloomustab tõeliselt pöördunud inimest.  Teiste heaks töötades võinuks Juudas arendada endas omakasupüüdmatut meelsust. Ent kuigi ta kuulas päevast päeva Kristuse õpetusi ja nägi Tema omakasupüüdmatut elu, hellitas Juudas endas kalduvust ahnusele. Kristus luges Juudase südant ja peatus oma õpetustes sageli heasoovlikkuse algalustel, mis lõid otse ahnuse juure pihta. Ta tõi Juudase silme ette ahnuse hukatusliku olemuse ning paljudel kordadel mõistis jünger, et öelduga kirjeldati just tema iseloomu ja osutati tema patule. Kuid ta ei tunnistanud oma pattu ega loobunud ebaaususest. Juudas oli ennastrahuldav ning selle asemel, et kiusatusele vastupanu osutada, jätkas ta oma pettusi. Kuigi Jeesus tundis Juudast algusest peale, pesi Ta Juudase jalgu. Ja äraandjal oli eesõigus ühineda Kristusega püha õhtusöömaajal osalemises.  Talle oli pakutud eluleiba ja päästmisvett. Päästja andis talle selle õppetunni. Kuid Juudas keeldus sellest kasu saamast. – Käsikiri 106, 1903.