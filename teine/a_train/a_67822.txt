www.naisteleht.ee	 See on lastemuuseum Junibacken (Jaanikingu ehk Madlikese kodukoht) Stockholmi südames Djurgardeni saarel. Eksponaadid pole siin üldsegi klaasi taga, lakoonilised sildikesed küljes, vaid neid kõiki saab ise näpuga katsuda, kõigil seljas turnida ja miks mitte lõpuks kõik sassi ajada. Ehkki suur osa muuseumielanikest on Astrid Lindgreni raamatute tegelased, väljendas muuseumi loomisel osalenud kirjanik selget soovi, et siin peab ruumi jääma ka teiste autorite lasteraamatute kangelastele. Seepärast kohtamegi Junibackenil nii värvikat seltskonda. Et Karlsson sai hiljuti muuseumisse päris oma näituse, siis tasub ronida tema juurde katusele külla, et piiluda tema kööki ja voodi alla ning imetleda kuke pilti. Haapsalust pärit kunstniku Ilon Wiklandi abil endale näo saanud tegelane on vaatamiseks välja pannud isegi Väikevenna aurumasina. Lihtsalt kirjeldamatu on reis rongiga läbi lapsepõlvemaailma, mis lõpeb, muide, maailma kõige tugevama tüdruku Pipi kodus. *** Toit: Karlssoni lihapallid Nälga ei pea Junibackenis keegi tundma, sest selles maailmas, nagu raamatuteski, tegutseb palju lahkeid pagareid ja osavaid lihapallimeistreid. Ja ehkki Karlssoni lihapallid on peaegu iga teise Eesti restorani lastemenüüs, on ikkagi ainult need seal Junibackenis ehedad Karlssoni lihapallid. Magustoiduks proovige Pipi pannkooke. Jook: Natuke siirupit Teatavasti hindab Karlsson kokakunsti kõrgelt, kuid oma lemmikjooki, mida külalistele pakkuda, ei tundu tal olevat. Aga vaevalt ta nüüd päevas vähemalt kolm liitrit vett joob, et figuuri hoida – küllap ta ikka segab sellesse ka pisut siirupit sisse. Ja talvel paneb teekatla tulele, nii et väikesest korstnast selle suure korstna taga, mille varjust tema majake asub, kerkib valge suitsusammas. Ent nagu öeldud, saavad kõik tema köögis ringi kolada ja vaadata, mida tal pakkuda on. Etendus: Karlsson tembutab teatrilaval Junibacken on ühtlasi üks Rootsi suuremaid lasteteatreid, kus etendusi mängitakse iga päev. Näitemänge on kavas mitmeid, kõik mõistagi kuulsate raamatukangelastega peaosas. Ja et lapsed teavad Lindgreni raamatuid enam-vähem peast, siis pole mingit tähtsust sellel, et ema püüab Väikevenda Karlssoni mitteolemasolus veenda rootsi keeles. Kuidas kohale saab? Et Junibacken asub Djurgardeni saarel, kus on teisigi populaarseid muuseume, näiteks Vasa ja Skansen, siis on sinna pääseda väga lihtne. Näiteks bussidega nr 47 või 69 südalinnast ja keskraudteejaamast (Centralstationen), laev käib aasta läbi Slussenist ja suviti ka Nybro kailt (Nybrokajen) ning nädalavahetustel on käigus uhke punane tramm, mis väljub Norrmalmi väljakult (Norrmalmstorg). Sõites Stockholmi näiteks Tallinkiga, saab muuseumipileti osta koos laevapiletiga ning ühtlasi soodsama hinnaga. Muuseum on avatud aasta läbi. Kuni kaheaastased lastakse sisse tasuta, 3–15aastaste eest tuleb vanematel välja käia 95 Rootsi krooni ja ema-isa ise maksavad 110 Rootsi krooni. Hinna sees on unustamatu rongisõit muuseumis ning teatrietendused.