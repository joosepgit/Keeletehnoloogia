www.advent.ee	 Antagu mulle kaasa kirjad maavalitsejaile teisel pool Frati jõge, et nad laseksid mu läbi, kuni ma jõuan Juudamaale, nõndasamuti kiri Aasafile,  et ta annaks mulle puid  linna müüri ning koja jaoks. Ne 2:7, 8. Kuna kuningas oli Nehemja palve nii heasoovlikult vastu võtnud, sai Nehemja julgust paluda abi oma plaanide elluviimiseks. Andmaks oma lähetusele väärikust ja autoriteeti ning tagamaks rännaku turvalisus, palus ta sõjalist saatesalka. Ta varustas ennast ka kuninglike kirjadega teisel pool Eufratti asuvate provintside maavalitsejatele, kelle valdused tal tuli Juudamaale suundudes läbida. Samuti sai ta Liibanoni mägede-piirkonda haldava kuninga metsaülema jaoks kaasa kirja, milles juhendati metsaülemat hankima Jeruusalemma müüri ja Nehemja kavandatud ehitiste püstitamiseks vajalik puitmaterjal. Selle pühendunud mehe eeskuju olgu õppetunniks kogu Jumala rahvale, et nad palvetaksid usus, kuid mitte ainult – et nad ka hoolsalt ja ustavalt tööd teeksid. Paljude raskustega tuleb meil kokku puutuda ja palju takistame jumaliku ettenägevuse tegutsemist meie heaks seetõttu, et kaalutlevust, ettekavatsetust ja püüdlikkust peetakse millekski usukaugeks!  Hoolikas kaalumine ja üksikasjalised plaanid on tänapäeval niisama vajalikud vaimulike ettevõtmiste eduks nagu olid Nehemja ajal. Nehemja ei jätnud midagi juhuse hooleks. Puuduvad vahendid hankis ta inimestelt, kes olid suutelised neid andma. Kogu maailm kogu oma rikkuste ja varadega kuulub Jumalale, kuigi need varad on hetkel kurjade inimeste käes. Juhul, kui Jumala sulased toimivad mõistlikult ja targalt, nii et “nende peal oleks nende Jumala hea käsi”, võivad nad hankida Tema töö edasiviimiseks vajalikud vahendid. Nehemja kogemus Jeruusalemma taastamisel on õppetunniks Jumala rahvale seni, kuni kestab see maailm. Eriline aeg nõuab tugevaid ja otsusekindla iseloomuga inimesi. Paulus ütleb: “Viimaks veel: saage vägevaks Issandas ja tema tugevuse jõus! Pange ülle Jumala sõjavarustus, et te suudaksite seista kuradi salanõude vastu!” Kui Jumala töölised ei ole valvsad, sekkub vaenlane oma kurjade plaanidega kõikidesse headesse ettevõtmistesse. Nii püüab ta Jumala eesmärke nurjata. – Käsikiri 58, 1903.