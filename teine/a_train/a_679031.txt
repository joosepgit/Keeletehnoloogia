www.advent.ee	 Aga rahvas tõrkus kuulmast Saamueli häält ja nad ütlesid: “Ei! Meil peab olema kuningas.” 1Sm 8:19. Issand käskis Saamuelil rahva nõudmistega soostuda, kuid anda neile otsekohene tunnistus sellest, mida toob kaasa patt eelistada jumaliku Valitseja asemel maist valitsejat.  Kuningat tahta tähendas järgida mitte Jumala korraldust, vaid nende rahvaste elukorraldust, kes Jumalat ei tundnud ega tunda tahtnud. Pärast Saamueli selgesõnalist tunnistust jäi rahvas siiski endale kindlaks ning Saamuel nõustus. Rahvas soovis kõigest hoolimata kuningat. Nad arvasid, et Saamuel ei saa olukorrast aru. Juhul, kui ta teaks kõiki olukordi, ajendeid ja kavatsusi ning mõistaks samahästi kui nemad tohutuid eeliseid, oleks ta sama kärmas kui nemad tahtma kuningat, kes “läheks nende ees välja ja võitleks nende võitlusi” ning teised rahvad ei vaataks enam nende peale ülalt alla ega põlastaks neid. Oma vaimupimeduses ei näinud nad Saamuelist kaugemale ega tajunud, et nad olid kuulnud Jumala sulase kaudu Jumala sõna. Jumal oli juhendamas, juhtimas ja tegutsemas oma rahva heaks paljudel nähtamatutel viisidel. Nende vaenlased ei suutnud silmaga seletada nende tarkuse ja väe allikat ega austada Teda iisraellaste imeväärse pääsemise ja suurepärase edu eest. Jumal oli tegutsenud Gideoni kaudu. Kuid Iisraeli vabastamisviis oli olnud niisugune, et ükski inimene ei saanud selle eest au endale võtta. Imeväärseid võite meelde tuletades ei olnud võimalik ülistada ühegi sureliku tarkust.  Selline jõud, tarkus ja vägi pärines taevast, kuid nemad ihaldasid maist. See oli Jumala, nende vägeva Kuninga oma, ent nemad soovisid jõu, tarkuse ja väe kehastumist nähtavas isikus. Selles valguses pidaski Jumal Iisraeli pattu Jumala hülgamiseks. Juhul, kui nende südames oleks valitsenud püha aupaklikkus Jumala kui nende Ülemvalitseja suhtes, ei oleks nad iialgi panustanud inimlikule võimule ega andnud end selle alamaks. Ometi ei jätnud Jumal Sauli nii vastutusrikkasse ametisse pannes ilma jumalikust valgustatusest. Saul pidi saama uue kutsumuse ning tema üle laotus Jumala Vaim. Seeläbi muudeti ta uueks inimeseks. Issand andis Saulile uue meelsuse, senisest teised mõtted, sihid ja soovid. Selline valgustatus koos Jumala vaimuliku tundmisega pidi siduma tema tahte Jehoova tahtega. Kas Saul - Jumala tahet tundes, mida talle nii selgesti esitatud sai – läbis proovi edukalt, kas ta suunas au Jumalale? Kitsasse olukorda jõudnuna ei pööranud ta Jumala selgele korraldusele tähelepanu ega kuuletunud sellele; ta valis üleastumise. – Kiri 12a, 1888.