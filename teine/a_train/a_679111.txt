www.advent.ee	 Ja Issanda sulane Mooses suri seal Moabimaal Issanda sõna kohaselt. 5Ms 34:5. Pärast patu sissetungi võeti Eedeni aed maa pealt ära. Jumal ei tahtnud, et aeda rüvetaksid needusemärgid.  Kui Mooses silmitses [nägemuses] seda kaunist aeda, väljendas ta näoilme rõõmu. Kuid Jumala sulase pilgu ees laotus lahti veel kaugem tulevik. Ta nägi maad, mille oli puhastanud tuli – maad, millel polnud ühtki jälge patust, ühtki märgikest needusest; uuendatud maad antuna pühadele igaveseks päranduseks. Ta nägi maa kuningriike antuna Kõigekõrgema pühadele. Uuel maal täituvad prohvetikuulutused, mida juudid rakendasid Kristuse esimese tulemise kohta. Siis on pühad lunastatud ja surematud. Neil on peas kadumatud kroonid ning nende ilme, mis peegeldab Lunastaja kuju, on tulvil rõõmu ja auhiilgust. Kui Mooses seda vaatepilti nägi, peegeldus ta palgeilt võidurõõm. Ta suutis mõista kõike, mida inglid talle ilmutasid. Ta hoomas kogu vaatepilti sellisena nagu see tema ees laotus. Tema mõtlemisvõime oli tugev, mõistus selge. Tema jõud ei olnud raugenud ega nägemine tuhmunud. Siis sulges ta silmad surmaunele ja Jumala inglid matsid ta mäele. Seal ta puhkas. Kuid ei möödunud palju aega, kui Kristus tuli äratama Moosest ellu. Kui Ta haua juures seisis ja Moosesel välja tulla käskis, seisis Saatan Tema kõrval ja lausus: “Mul on võim tema üle. Mina kiusasin teda ja ta andis järele. Isegi Mooses ei suutnud Jumala käsku pidada. Ta astus sellest üle ja võttis suures võitluses koha sisse minu poolel. Ta omistas endale au, mis kuulus Jumalale. Ta on minu omand, sest oma patu tõttu andis ta end minu võimu alla.” – Käsikiri 69, 1912 (Manuscript Releases, 10. kd, 158, 159).