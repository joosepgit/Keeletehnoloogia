www.advent.ee	 Mulle on omistatud sõnad nagu öelnuksin, et hingamispäeva pidamata pole võimalik pääseda. Kas nõue pidada neljandat käsku näib mõnele tõesti tähtsusetu? Kas ei peaks harjumuspärane alistumine taevase Õpetaja tahtele ajendama kuulekaid alaliselt ja tõsiselt küsima – mitte: “Mis mulle meeldib?”, mitte: “Mis on kõige mugavam või meeldivam oma minale või mind ümbritsevatele inimestele?” –, vaid: “Mida nõuab minult Issand? Missugune on Jumala tahe minu suhtes?” Kas on imelik, et seda tuleks teha Jumala Vaimu mõjutusel, tunnetades tõsiasja, et Jumala tahte täitmisest keeldumine või selle hooletussejätmine võib seada ohtu hingeõnnistuse, päästmise? Kas on raske mõista, et kuulekus kõigile Jumala käskudele on igaveseks eluks absoluutselt vajalik? Kas kristlase jaoks on hoomamatu müsteerium hoolitseda hinge päästmise eest, mida see iganes endale või oma isekatele huvidele tähendaks? Kas Jumala Sõna tõesti kinnitab, et taevasse on võimalik saada ühtviisi nii Jumala käsust üle astudes kui ka sellele kuuletudes? Juhul, kui see nii oleks, oleksid Jumala nõuded päästmise tingimusena ju viga? Kas veeuputuses hukkunud vana maailma elanikke karistati sõnakuulmatuse eest Jumala nõudmistele? Või paiskasid uputusevee voolud nad otse jumalikku auhiilgusse, kuna meie armuline Jumal on liiga hea, et Jumala käsust üleastumist otsustavalt karistada? Kas Soodoma elanikke karistati nende sõnakuulmatuse pärast ja päästeti ainult Lott? Või viis Soodoma elanikele taevast langenud tuli nad otse auhiilgusse? Kas Jumal on andnud oma korraldused? Kui nii, siis tuleb meil kuuletuda – kõhkluseta, püüdmata leida pääsemiseks muud teed, ilma sõnakuulmiseta teed. “Mina olen tee, tõde ja elu.” “Mina olen pidanud oma Isa käsusõnu,” ütleb taeva Kuningas. Peaksime kuuletuma käskudele mitte ainult selleks, et taevasse saada, vaid et valmistada heameelt Temale, kes suri, et päästa patused Isa käsust üleastumise karistusest. Patuse pääsemine sõltub sellest,  kas ta loobub ülekohtust ja hakkab Jumala käsule kuuletuma. Keegi ei peaks söandama toetuda Jumala halastusele, tundes end samal ajal vabana patustama niipalju kui süda soovib.  On kurb, kui järgitakse Kristust nii kaugelt kui võimalik, samal ajal sammudes hukatuse kuristiku nii serva peal kui võimalik. – Kiri 35b, 1877.