www.advent.ee	 Mehed ja naised, kel on kõige rohkem tööd, peavad ka kõige enam Jumalat silme ees hoidma. Ajal, mil Saatan surub oma ettepanekuid neile peale, võivad nad varjuda Kõigekõrgema salajas- tesse pelgupaikadesse juhul, kui nende jaoks on kallis “nõnda ütleb Issand”. Tema tõotused on nende kaitse. Keset tööpäeva segadikku ja askeldusi leiavad nad rahupaiga; kui nad Jumalat usaldavad, on Tema nende rahupaik. Võtke Jumal endaga igale poole kaasa. Uks on avatud Jumala iga poja ja tütre jaoks. Issand ei ole kaugel inimlapsest, kes Teda otsib. Põhjuseks, miks paljud kiusatustes eneste hooleks jäetakse, on tõsiasi, et nad pole Issandat alaliselt oma silme ees hoidnud. Just neis paikades, kus Jumalale kõige vähem mõteldakse, tuleb teil eluvalguse lampi kõrgel hoida. Kui Jumal silmist kaob, kui meie usk ja ühendus Temaga katkeb, satub hing kindlasti ohtu. Puutumatus kaob. See tõotus antakse usklikele siis, kui nad puutuvad kokku maailmaga, olles välja pandud kiusatustele ning petlikele ja eksitavatele mõjudele. Kui mõtted püsivad Temas, kes on nende päike ja kilp, ei jäta ümbritsev pimedus ainsatki plekki nende rüüle. Nad kõnnivad koos Kristusega. Nad palvetavad, usuvad ja töötavad, et päästa hukkuvaid inimlapsi. Nad püüavad murda kütked, mida Saatan on nende ümber kinnitanud ega jää häbisse, kui võtavad usu läbi Kristuse endale kaaslaseks. Suur petja paiskab Jumala töö rikkumiseks pidevalt tööliste peale kiusatusi ja eksitusi, aga kui nad Jumalat usaldavad, kui nad on tasased ja südamelt alandlikud, püsivad Issanda teel, siis rõõmustab taevas nende võidust. – Käsikiri 97, 1898.