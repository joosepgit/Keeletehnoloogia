www.naisteleht.ee	 Vesi hoia kuumadel suveilmadel alati läheduses. Joo palju ning kalla end veega üle.: Foto: Denis Georgievskij. Vesi on kuumal suvel lahutamatu kaaslane – ükskõik, kas joomiseks, ujumiseks või aias enda kastmiseks. Milliseid võimalusi on end hirmsa palavaga jahutada? Loomulikult võib lasta ehitada aeda basseini. Enim on levinud kuni poolteist meetrit sügavad basseinid – need on üsna universaalsed ja mõeldud ujumiseks. Ent tellida saab ka tunduvalt keerulisemaid ja sügavamaid variante. Kinbass OÜs basseinidega tegeleva Toomas Saare sõnul peaks aiabasseini tahtja arvestama vähemalt 50 000-kroonise väljaminekuga. Praegu on ehitajatel käes tööd täis, ent kes järgmiseks suveks basseini tahab, sel on õige aeg plaani pidama hakata. Teine ja märksa odavam variant on osta pisike täispuhutav lastebassein – nende hinnad algavad paarisajast kroonist. Pere väikestel jõnglastel tuleb aga basseini ääres silm erilise hoolega peal hoida, sest nendega võib juhtuda õnnetussegi mõnekümne sentimeetri sügavuses vees. Eriti tõhusad päikesekaitsed on katusega kiik ja päikese- või päevavari. Neid on kauplustes müügil alates paarisajast kroonist ja lõpetades üle paari tuhande kroonistega. Aga aianurgas või suuremal rõdul pakuvad need päikese eest kõik ühtviisi hästi varju, lastes samas tuult nautida. Mida juua kuumal suvepäeval jahutuseks, ent mis liigselt kaloreid ei annaks? Mineraalvesi – nagu juba joogi nimetus ütleb, sisaldab mineraalvesi palju häid mineraalaineid, mis mõjuvad tervist tugevdavalt. Näiteks Värska vesi. Lauavesi – veele on lisatud erinevaid maitseid (puuvilja- ja marjamaitselised) ja vitamiine, paljud neist on gaseeritud, seega peaksid soodustama toitainete omastamist ja ergutama mao tegevust. Näiteks Vichy. Near water – ei ole vesi ega karastusjook, magusa maitsega, sisaldab siiski tunduvalt vähem kaloreid kui mahlad-nektarid. Magususe tõttu ei pruugi janu kustutada. Näiteks Aura near-water-sari. Jäätee – hea lahendus neile, kes pole õppinud vett jooma, ent kes väga magusatest karastusjookidest eemale hoiavad. Näiteks Nestea jääteed. Mahlad – mahl ei anna palju kaloreid, eriti kui sellesse lahjenduseks-jahutuseks on ports jääkuubikuid sisse pandud. Näiteks Cido mahlad. ' 1. Kuumal keskpäeval püsi toas või päikesevarju all. Kui tahad aias korda luua, lükka raskemad tegevused õhtusse, mil päike enam ei põleta. Kui siiski päikeselõõsas töötama pead, puhka vahepeal varjus. 2. Joo ohtralt. Esiteks vesi jahutab ning teiseks aitab hoida higistava keha veetasakaalu normis. Seega: hoia veepudel läheduses. 3. Kanna heledaid ja kergeid, õhku läbilaskvaid rõivaid. Tumedad riided «püüavad» päikesekiirgust ja kuumus teeb veel rohkem liiga. 4. Ära saunas käimisega üle pinguta. Kuigi suvine saunaõhtu tundub ahvatlev, võib pikalt päikese käes veedetud päev saunalaval kätte maksta: süda hakkab pekslema ja ka õhupuudus on kerge tulema. Kui nõnda peaks juhtuma,ahuta end jaheda (mitte jääkülma) veega ja joo ohtralt vett.