www.advent.ee	 Kui Nõukogu nägi Peetruse ja Johannese julgust ja märkas, et pealtnäha olid nad harimatud ja väljaõpetamata mehed, hämmastusid nad ja mõistsid, et Jeesusega olemine oli teinud nad sellisteks nagu praegu . Ap 4:13, TLB. Läbi aegade on pühendunud mehed ja naised saatnud Jumala heaks korda suuri asju ja maailma “peapeale pööranud”. Nagu näiteks William Carey – “kaasaegse misjoni isa.” Kuigi ta oli lihtne kingsepp, kasvas tema südames pärast kristlaseks saamist tungiv vajadus teha midagi mittekristlaste jaoks. Ta tundis Jumalalt kutset minna mõnele võõrale maale. Carey teenis Indias 41 aastat ning tema teenistus ja pühendumus kandsid sel toredal maal palju vilja. Ta oli esimene, kes tõlkis kogu Piibli bengaali keelde ning tema ja ta kaaslased levitasid Piibli osi 40-sse eri keelde ja keelemurdesse. Ta kirjutas mitmeid usulisi kirjutisi, grammatika viiele keelele ja kolme keele jaoks sõnaraamatuid. Jumal kasutas tema tohutut tööd, et aidata maailma ümber pöörata. F. A. Stahl oli teine suurepärane inimene, kes oli valmis laskma Jumalal end kasutada ühe osa maailma muutmisel. Ta kuulis Lõuna-Ameerikas elavate indiaanlaste vajadustest ning koos oma noore naisega pühendasid nad oma elu nende inimeste teenimisele, kes elasid Titicaca järve ümbritseval kõrgmaal. Ühel päeval, kui pastor Stahl jutlustas indiaanlastele Jeesusest, seisis rahvahulgast püsti üks vana pealik ja hakkas nutma. Järsku tõstis ta käe ja lausus valjul häälel: “Oh, mu rahvas, meile on tulnud taevas. Just nimelt, see on taevas, mis meile on tulnud!” Tema hõimkond, keda oli kaunis suur hulk, kordas kajana palju kordi sõnu: “Meile on tulnud taevas!” Sellepärast kutsuvadki paljud pastor Stahli “Lõuna-Ameerika indiaanlaste apostliks.” Need, kes maailma ümber pööravad, on täielikult pühendunud, kuid mitte ainult – nad on täielikult valmis järgima Jeesust. Inimesed on hämmastunud, kui nad mõistavad, millisteks Jeesusega koosolemine on inimesed teinud. Maailma vajadus ja Jeesuse vägi inimese elus on ikka samad nagu tollal, kui kristlus esmalt lõkkele lõi Rooma maailmariigis, Indias, Birmas või Lõuna-Ameerikas. Kui oleme Jeesuse ligi, hämmastab inimesi meie julgus ja nad mõistavad, mida on Jeesusega koosolemine meile teinud!