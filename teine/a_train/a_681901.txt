www.advent.ee	 Ühel hingamispäeval tegi Tony jumalateenistuse alguspalve. Enne palvetamist ütles ta: “Mul oli maailma parim isa. Me kutsusime teda Papaks. Enne, kui ta suri, ütles ta mulle: “Tony, sa ei saa enne teada, mis on tõeline armastus, kui sul on oma lapsed.”” Siis Tony palvetas. Tema südamest tulnud palve liigutas mind tugevalt ja tõi mu silmi pisarad. Et aru saada, miks see mind nii liigutas, tuleb teil mõista, mida Tony ja ta abikaasa mõne viimase aasta jooksul olid läbi elanud. Neil oli kolm last, kaks poega ja tütar. Üks nende poegadest suri mitu aastat tagasi. Kaks aastat hiljem hukkus nende teine poeg, arst, momentaalselt, kui põder Yellowstone'i Rahvuspargis ta auto ette hüppas. Kui Tony palvetas, pöördus ta Jumala kui Papa poole. Taevas oli väga lähedal. Võis peaaegu kuulda ingli tiibade lehvitamit ja tunda, kuidas Jeesus oma käe ümber Tony õlgade paneb. See oli väga tähendusrikas, et Tony võis pöörduda Jeesuse, Igavese Isa, kui Papa poole. Pärast palvet väljendas Lillian meie mõlema tundeid: “Ma olen oma õnnistuse kätte saanud. Kui oleks vaja, siis ma võiksin juba kohe koju minna.” Jeesus, nagu meie Igavene Isagi, armastab meid ja see on igavene armastus. Tema hoolitseb meie eest nagu isa. Mul oli samasugune isa nagu Tonyl. Lillianil ei olnud. Tema jaoks ja kõigi teiste jaoks, kellel ei olnud sooja, armastavat isa, pakuvad lohutust ja kaitset tõotatud Messia teised nimed. Meie Imeline Nõuandja, Kuningas Jeesus kinnitab meile, et Ta kontrollib kogu universumit ja võib juhtida meie elu. Meie Vägeva Jumalana tuletab Jeesus meile meelde, et Ta tuli elama meie maailma meie keskele ning surema meie kaitseks. Rahuvürstina toob ta rahu ja heaolutunde kõigile meile siin elus, ning varsti ühel päeval taastab Ta rahu meie maailmas ja kogu universumis. Saatanast saab võidetud vaenlane. Häving, mis ähvardab meie hingerahu ja jälitab meie maailma, saab varsti läbi, sest valitsema saabub Rahuvürst!