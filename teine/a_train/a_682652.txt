www.advent.ee	 Kord kui Dwight L. Moody, 19. sajandi Billy Graham, oli jutlustamas Chicagos, tulid kaks naist tema juurde ja ütlesid: “Me palvetame teie pärast.” “Palvetate minu pärast!” hüüdis ta üllatunult. “Miks? Ma ju jutlustan evangeeliumisõna! Miks te ei palveta nende pärast, kes kuulavad?” Naised vastasid talle, et kuigi ta räägib neile Jumala Sõna, ei ole tema tunnistustes väge! Kui Dwight seda kuulis, palus ta neil jätkuvalt enda pärast palvetada. See aitas tal teha revolutsioonilise pöörde mitte ainult sellel koosolekuteseerial, vaid kogu oma elus. Temast sai “Jumala mees Jumala heaks tegemas Jumala tööd Jumala moodi.” Püha Vaim on see energia, mida meie kogudus hädasti vajab. See on see vägi, mida vajame, nii sina kui ka mina. Sellest ajast, kui Jeesus lubas meile saata Püha Vaimu oma esindajana, oleme saanud kogeda Püha Vaimu tugevust oma elus! Püha Vaim on valmis juhtima igaüht, kes tahab seda kogeda. “Mitte midagi muud ei karda Saatan niivõrd, kui seda, et Jumala rahvas valmistab teed kõrvaldades kõik takistused, nii et Jumal saab valada välja oma Vaimu nõrkeva, meeltparandamatu koguduse peale... Kui Jumala Vaimule on tee valla, siis järgnevad kirjeldamatud õnnistused” (Valitud kirjutised, 1. kd, orig. lk 124). Hea sõnum Jeesusest ei jõua maailma igasse nurka mitte ühegi inimliku väe ega organisatsiooni võimu läbi – see teostub vaid siis, kui Vaim täidab Jumala inimesed. Valmisolek Püha Vaimu viimaseks võimsaks väljavalamiseks tähendab igast patust ja isekast ambitsioonist loobumist. Ainult nii saab Jumal tuua esile oma võimsat ümbermuutvat väge meie südames. Aeg on juba üsna hiline. Me ei või enam viivitada. Jumal vajab sind ja mind tunnistajatena, et viia edasi Tema head sõnumit. Ta ootab, et saaks valada Püha Vaimu meie südamesse mõõtmatul määral. Kas oled sina, kas olen mina valmis ja ootamas, et saaksime seda vastu võtta? Me peame palvetama selle suure Püha Vaimu väljavalamise pärast, mida Jumal on tõotanud teha viimastel päevadel. Pühakirjas on öeldud: “Paluge Issandalt vihma kevadvihmade ajal! Issand teeb kõuepilved ja annab neile vihmavalingud” (Sk 10:1). Kas sa oled nõus koos minuga tõotama, et alates tänasest palvetad sa iga päev, et Jumal valaks su ellu Püha Vaimu võimsust ja väge?