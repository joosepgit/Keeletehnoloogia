www.advent.ee	 Minu mällu on jäädvustunud pilt ühest mu sõbrast, kes seisab mere kaldal, lummatud päikeseloojangu hingematvast ilust ning vapustatud loodu imelisusest. Tõenäoliselt tundis ta midagi sarnast nagu Taavet, kes kirjutas: “Ülevam kui paljude vete kohin, ülevam kui mere lained on Issand ülal kõrgel.” Aastaid hiljem, kui mu sõbra ellu tuli üks suuremaid muresid, mis kristlikku lapsevanemat võib tabada – tema poeg eemaldus Jumalast – seisis ta taas samas paigas ja vaatas laineid, mis murdusid ta jalge ees. Ning ilmselt mõtles ta seda, mida iga teinegi ema või isa oma südames: “Issand, kuhu on jäänud Su tõotus: Mina riidlen sellega, kes riidleb sinuga ja mina päästan su lapsed!” (Js 49:25)? Sina oled ju ülevam kui kõik need murdlained, mis ründavad maailma mereranda!” Kuidas võib see juhtuda, et lapsed, kes kasvavad üles kristlikus kodus, hakkavad ühel hetkel vanematele vastu ning murravad sellega oma vanemate südame? Kindlasti ei ole see mitte sellepärast, et Saatan oleks tugevam kui Jeesus, sest Jeesus on “võimsam kui kõik maailma mereranda ründavad murdlained”. Meie Päästja on suurem kui miljonid aatomid, mis on moodustanud neid miljoneid laineid, mis loomisest alates on uhtnud meie maailma mererandu. Jeesus on rohkem kui inimene, Ta on Superinimene – Ta on Super Jumal. Kuid ära peatu oma mõtisklustes vaid Tema mõõtmatul suurusel. Keskendu Tema armastusele. Jeesus on palju enam huvitatud meie laste päästmisest kui meie. Mõtle vaid Tema piiramatule võimele panna tähele iga detaili. Ta on lugenud ära isegi kõik juuksekarvad meie laste peas ja Ta tunneb igat meie last nimepidi. Kristus nutab meie laste pärast täpselt samuti nagu Ta nuttis nende pärast, kes olid Jeruusalemmas, kui Ta kõndis alla mäelt, millelt Ta nägi ka Kolgatat, kus Ta pidi oma elu andma selleks, et päästa inimesi patust, kaasa arvatud meie lapsi. Tundes igaüht neist väga lähedaselt, otsib Ta kindlasti iga väikseimatki võimalust, et juhtida neid pääste juurde. Täna Teda, et Ta nii hellalt kannab hoolt su laste eest ning juhib nende samme kodu poole!