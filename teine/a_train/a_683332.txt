www.advent.ee	 Viimase kahe nädala jooksul oleme vaadelnud neljateistkümmet sammast, millele Jeesus rajas silla omaenda ihuga. Ja nüüd, kuidas saame meie sellest sillast üle minna? Selleks, et kogeda “tõelist” elu juba nüüd ja “igavest elu” tulevikus, peame me “tundma” – rajama suhte – “ainsat tõelist Jumalat ja Jeesust Kristust, kelle Tema [Jumal] läkitas.” Et “tunda” Jeesust, peame Temaga tuttavaks saama sügavas ja lähedases suhtes. Milliseks kujuneb meie praegune elu, kui me rajame sellise suhte? “Kogemuslik Jumala ja Jeesuse Kristuse tundmine, kelle Tema läkitas, muudab inimese Jumala kuju sarnaseks See ühendab ta Igavese mõistusega ja avab talle universumi rikkuste aarded” (Christs Object Lessons [Kristuse tähendamissõnad], lk 114). Kuidas võime igavest elu kogeda juba praegu? “Taevas tähendab pidevat lähenemist Jumalale Kristuse kaudu Mida paremini õpime tundma Jumalat, seda õnnelikumad me oleme” (Ajastute igatsus, lk 225). Kunagi peeti Phillips Brooki Ameerika jutlustajate printsiks ja hiilgavaks kristlaseks, kelle elu näitas selgelt võimsat ühendust Jeesusega. Üks noor pastor kirjutas kord talle kirja ja palus tal avaldada sellise elu saladus. Ta sai järgmise vastuse: “Ma olen kindel, et sa ei usu, et mul võiks tõesti olla mingi saladus. Ma võin vaid tuua sulle tunnistuse, mida iga teinegi sõber teeks, kui temalt seda paluda. Viimased aastad on minu elus olnud vaiksed ja täiuslikud. Varem see nii ei olnud. Ma ütlen seda sügava austuse ja alandlikkusega. Ma ei arva, et see rahu oleks tingitud üksnes minu kõrgest east ja vananemisest tingitud jõuetusest. Ja ma olen kindel, et see pole ka mitte sellest, nagu tunneksin ükskõiksust kõige suhtes, millest varem hoolisin. Ma olen kindel, et see tuleneb sügavamast ja tõelisemast Kristuse armastuse tundmisest. Ma ei suuda sulle praegu edasi anda, kui isiklikuks Ta on mulle saanud. Ta on siin. Tema tunneb mind ja mina tunnen Teda. Seda ei saa sõnades väljendada. See on lihtsalt kõige reaalsem asi minu maailmas. Ja iga päevaga tunnetan seda üha rohkem. Ning ma mõtlen vaid, et kui suurepäraseks see võib aastate möödudes veel kasvada.” See on kogemus, mille võivad leida kõik, kes otsivad isiklikku Kristusega elava suhtlemise lähedalolu . Tema on vastus igale igatsusele, iga vajadust rahuldav allikas.