arvamus.postimees.ee	 Kremli pehme jõu invasiooni tasub küll valvsalt suhtuda, kuid samas võib seda üsna rahulikult võtta, nendib Moskva kolumnist Jüri Maloverjan. REKLAAM Mitu aastat tagasi, mõni päev pärast seda, kui ma tulin meie Nõukogude kodumaa pealinna Rahvaste Sõpruse ülikooli õppima, astus ülikooli ühiselamu aknast välja üks arengumaailmast saabunud tudeng. Sosistati, et ta olevat tänu nõukogude propagandale tööliste ja talupoegade riiki lapsepõlvest saadik niivõrd armunud, et ei suutnud oma unistuste maal tühjades poodides ja prussakaid täis ühikas nähtut üle elada. Kas see oli ka tegelikult nii, ma muidugi ei tea, surmaeelset kirja pole lugenud, kuid inimesi, kes muinasjutte sotsialistlikust paradiisist uskudes Moskvasse õppima tulid ning kibedalt pettusid, nägin ma ka hiljem küllaga. Läinud nädalal kirjutas Moskva ajaleht Kommersant Venemaa valitsuses arutatavast «pehme jõu» rakendamise kavast lähimaks kolmeks aastaks. Oma positiivse maine propageerimisele välismaal hakkab Moskva viimasel ajal üha rohkem tähelepanu pöörama, ning nagu kavast on näha, toetub ta selles vallas muuseas teiste suurriikide, aga ka NSV Liidu kogemusele: plaanis on isegi ülemaailmne noorsoofestival, selline, nagu korraldas Nõukogude Liit aastail 1957. ja 1985. Enamasti suhtuvad Venemaa läänepoolsed lähinaabrid tema katsetesse säilitada või tugevdada oma kultuurimõju kas vaenulikult või vähemasti umbusklikult. Julgen oletada, et selle kava puhul pole vist mõtet. Odessa ütluse järgi, ei tule sellest kavast mingit kahju peale kasu. Kava näeb ette Vene muuseumide, filmide, lavastuste ja kirjanduse tutvustamist, vene keele kursuste korraldamist, tudengite meelitamist Vene kõrgkoolidesse. Seda kõike teevad ka teised riigid: USA, Prantsusmaa, Suurbritannia, Hispaania, Saksamaa, Hiina kulutavad oma vastavate sihtasutuste kaudu miljardeid. Ning see kõik toob pigem plusse kõigile: pole ju üldse paha, kui saab näiteks tasuta hiina või vene keelt õppida. Ungari, Soome ja Eesti on teadagi oma hõimuvendi võimaluste piires toetanud ja tudengeid vastu võtnud. Moskva aga kavandab oma kaasmaalastega koostöö laiendamist. Skaala pole muidugi võrreldav, seda küll. Venemaa poliitikas pärast NSV Liidu lagunemist sai üsna populaarseks mõiste «mõjuagent»: paljud vandenõuteooria harrastajad – ja neid on Venemaal natuke liiga palju – on veendunud, et lääs (loe: USA) on endale sihilikult Venemaal kasvatanud agente, kes kas teadlikult või teadmata üritavad mõjutada Vene poliitikat lääne kasuks. Seega, mõistagi, Venemaa kahjuks. Oletada võib, et «pehme jõu» projitseerimise kava autorid Rossotrudnitšestvost («Vene koostöö», föderaalne agentuur) ja välisministeeriumist unistavad millestki sarnasest: et nüüd hakkab põlvedelt tõusnud Venemaa selles nulltulemusega mängus tasa tegema. Sama kardetakse ka meil Ida-Euroopas: et nõnda kasvatab Venemaa endale mõjuagente ning taastab ajapikku oma mõju kogu võimalikus ulatuses, mitte vaid kultuuri vallas. Kusjuures toetub see kartus samuti enamjaolt nõukogudeaegsele kogemusele. Tegelikult saab mõjusfääride teemasse nüüd juba suhtuda küll valvsalt, aga samas rahulikult. NSV Liit sai inimesi petta tänu oma suletusele – ka seda mitte lõpmatuseni. Tänapäeva avatud maailmas, kuni Venemaa on ise infovoogudele avatud, ta seda teha ei saa. Keelendi «pehme jõud» autor, USA politoloog Joseph S. Nye on rõhutanud, et pehme jõud peab olema väärtuspõhine, st väärtusi ei pea mitte üksnes propageerima, vaid ka tegelikult austama, muidu see asi ei tööta. Kui ametlik Venemaa üritab edendada endale üsna võõraid väärtusi, nagu inimõigused ja seaduse ülimuslikkus, siis näeb see kohati tragikoomiline välja, nagu hiljuti «Guantánamo nimekirja» puhul. Vastuseks Ameerika «Magnitski nimekirjale» kuulutas Moskva, et karistab ameeriklasi, kes on seotud inimõiguste rikkumisega nende seitsme Vene kodaniku suhtes, keda pärast Guantánamo laagrist kodumaale naasmist peksti ja piinati juba Vene politseis. See käib ka lääneriikide kohta: USA-l näiteks on küll maailmas palju sõpru, aga samas rohkemgi vaenlasi, kellest suur osa osutab just nimelt asjaolule, et Washingtoni välispoliitika ei klapi tema deklareeritud väärtustega eriti kokku. Kui aga Moskva hakkab otsima just Venemaale omaseid väärtusi, siis näiteks «jõukus ja stabiilsus vene moodi» jääb «jõukusele ja vabadusele lääne moodi» vaadeldavas tulevikus nagunii alla. Venemaast lääne pool igatahes. Nii et jäävad vaid kõrgkultuur ja keel, mis on suhteliselt neutraalsed ega tekita Euroopas, sh Ida-Euroopas hulganisti inimesi, kes hakkaksid kodumaises poliitikas kaasa rääkima «teeme nii, nagu Tolstoi ja Pelevini kaasmaalased soovitavad» vaimus. Moskvas kohtab tuhandeid siin töötavaid eurooplasi, kes oskavad ilusti keelt ja on üleüldse vene kultuuri suured austajad, kuid suhtuvad tegelikku tänapäeva Venemaasse tasakaalustatud põlglikkusega. Inimesed on üleüldse tavaliselt mõjutatavad vaid oma esialgsete tõekspidamiste raames. Internetis leidub hulganisti venekeelseid blogijaid, kes, elades ise mõnes Lääne-Euroopa riigis, on veendunud, et nende asukohamaal võltsitakse valimisi ja petetakse valijaid samas ulatuses nagu Venemaal. Isiklik kogemus neid ümber ei veena. Osa neist blogidest on kindlasti Moskva kinni maksnud, aga ärgem laskem vandenõuteoorial ennast liiga kütkestada. Ka see näiteks, et suur osa eestivenelastest ammendab infot maailma, ka Eesti kohta Vene riigi telekanalitest, on küll Eesti riigi probleem, kuid pole Eesti riigi süü: nad oleksid seda teinud ükskõik mis kodakondsuse, keele ja välispoliitika puhul. Mõned Eesti «kutsealased venelased» pole isegi rahul Rossotrudnitšestvo väidetavalt leebe ja lepliku suhtumisega Eesti riiki. Rossotrudnitšestvol muide ei ole veel Eestis esindustki (Lätis ja Leedus on küll), täieulatuslikust keskusest rääkimata. Küll laiendamiskava selle toob, aga Rossotrudnitšestvo, mis on muidugi vaid osa suurest Vene infomasinavärgist, ei muuda inimeste arusaamades suurt midagi. Aitab ehk neid, kes seda soovivad, Venemaad paremini tundma õppida, aga see tundmine ei tähenda sugugi «agendiks» hakkamist. Ka vaimset tervist Vene koostöö enam ei ohusta. Ning Eestimaa noored on alati hästi informeeritud inimesed olnud, Moskvasse õppima tulles pole nad kunagi vapustusest aknast välja hüpanud.