www.advent.ee	 Jumala plaan on oma rahva kaudu avalikustada Jumala riigi põhimõtted. Et Jumala laste elu ja iseloom võiks neid põhimõtteid ilmutada, soovib Jumal nad lahutada maailma kommetest ja tõekspidamistest. /.../ Nähes koguduses Jumala headust, halastust, seaduslikkust ja armastust, saab maailm õige pildi Jumala iseloomust. Kui Jumala käsk ilmneb inimeste praktilises elus, märkab maailmgi, kuivõrd kõrgel tasemel on Jumalat kartvad ja teenivad inimesed. Eelkõige peaksid seitsmenda päeva adventistid olema eeskujuks õigluses ning olema pühad nii südamelt kui käitumiselt. Neile on usaldatud suuremaid tõdesid kui kellelegi eales. Jumal on neile heldelt jaganud armu, jõudu ja oskusi. Nad ootavad Kristust tulemas peagi taeva pilvedel. Kui nad annavad maailmale pildi, et usk ei ole nende valitsevaks jõuks, siis häbistavad nad Jumalat. Et Saatana kiusatused muutuvad järjest võimsamaks, ähvardavad Jumala lapsi mitmesugused ohud. Peame õppima pidevalt uut oma suurelt Õpetajalt, et meie iga samm oleks astutud kindlalt ja õigesti. Meie ees avanevad imelised vaatepildid, ja tänapäeval peab iga Jumala lapse elu olema elavaks tunnistuseks maailmale. Siis võib maailm näha, et praegu, kui igal pool valitseb kurjus, on siiski olemas rahvas, kes hülgab oma tahte ja püüab täita Jumala tahet; rahvas, kelle südamesse ja ellu on kirjutatud Jumala käsk. /.../ Jumala laste mõtted olgu puhtad, sõnad õilsad ja ülevad. Kristuse usk peab esile tulema kõiges, mida nad teevad ja ütlevad. Nad peavad olema pühitsetud rahvas, kes levitab valgust kõigile, kellega neil on tegemist. Jumala plaan on, et Tema rahvas elaks maa peal Jumala auks, tunnistades oma eluga tõest. Selleks on vaja Kristuse armu. CT 321, 322