www.naisteleht.ee	 Las Alpujarra meelitab mägedesse Las Alpujarra valgetes külades kohtab vahvaid kasse, koeri ja lahkeid inimesi. See kant on rahulikuks puhkuseks lausa loodud: F: AGE/Scanpix Malagasse lennates näeb illuminaatori taga vaid pakse pilvi. Siis äkki avanevad punakad mäenõlvad, oliivisalud ja valged mägikülad – Las Alpujarra külade kohale ei söanda pilved ronida. Pampaneira, Bubion ja Capileira külad moodustavad Hispaania lõunarannikul Vahemerest sadakonna kilomeetri kaugusel Las Alpujarra mägedes säravvalge trio, mis on koduks kokku mõnesajale inimesele. Enamik neist koob kirevaid vaipu, voolib savipotte ja teeb head veini. Välja arvatud siis, kui on siesta. Ja vahel ei tule neil ka pärast siestat töötuju, turistide meelehärmiks. Viimaseid kohtab aprillis-mais ning septembris-oktoobris külakestes päris palju. Aga siiski võite päris kindel olla, et saate uidata mööda lilledesse uppuvaid kitsaid tänavaid, vastutulijateks peamiselt unised kassid ja reipad krantsid. Matkajatele on see kant tõeline paradiis: ühest külast teise viivad maalilised teed ning ükski neist pole nii pikk, et päeva lõpus ei ootaks väike valge maja, mille pererahvas kindlasti hotelli ja restorani peab. Matkajuhid leiab samuti Pampaneira külaväljakult – oma kodukohast siiras vaimustuses kohalikud annavad kas lihtsalt head nõu (aga mitte siesta ajal, eks) või on juhiks ja kaaslaseks pikematel rännakutel. Muuseas, Vahemeri paistab selge ilmaga küladesse ära – aga sinna ei meelita nagu miski tagasi… Silvia Pärmann Toit: Plato alpujarreño ja viigimarjad Pampaneira küla südamesse, väljakule kiriku ette, on suveks toolid välja tassinud mitu kohvikut. Restoranil Belezmin on lisaks mõnusale tänavakohvikule ka puuväätidesse peidetud katuseterrass, kuhu pääseb siseruumist mööda kitsast treppi. Peale hea toidu pakub see restoran küla ilusamaid vaateid. Proovida tasuks kindlasti kohalike külade firmarooga plato alpujarreño’t, mis valmistatakse kõigest käepärasest, mõistagi ei puudu laualt kohalik verivorst morcilla, vürtsikas vorst choriso, sink, praekartul ja rohkelt oliiviõli. Magustoiduks sirutage vaid käsi ja haarake puu otsast värske viigimari – kohalikud ei jaksa neid kõiki iial ära süüa. Jook: Mägikülade veinid Kuumas Andaluusias tehakse teadupärast häid valgeid veine, Las Alpujarra mägikülad ei ole kehvemad. Ka punased veinid õnnestuvad neil hästi – ja et talvel nähakse rohkem kui tuhande meetri kõrgusel asuvates külades isegi lund, kuluvad need sügisõhtutel ära. Raamat: Driving Over Lemons Chris Stewarti raamatut pole kahjuks veel eesti keelde tõlgitud, kuid kindlasti ei pea enam kaua ootama, et see vaimukas ja maailmas ülipopulaarseks osutunud raamat ka selle maa keeles välja antaks. Stewart oli popikooni staatuse poole pürgiv trummar Genesise esimeses koosseisus. Ühel päeval pani ta pulgad nurka ja kolis koos naise Anaga Andaluusiasse. Erinevalt massidest ei sättinud ta end sisse igavas basseiniga ridaelamuboksis Costa del Solil, vaid otsustas kätt proovida talupidaja ja reisiajakirjanikuna väikeses Alpujarra mägikülas. Tänu sellele saamegi kaasa elada päikeselisele Hispaania elule, mis on kirja pandud vaimukamalt kui – vabandan kõigi hispaanlaste ees – ükski täisvereline andaluuslane oskaks. Kuidas kohale saab? Las Alpujarrase piirkonnale lähim lennujaam on Malagas, kust edasi tasub liikuda rendiautoga. Et Tallinnast Malagasse otselende ei ole (paaril kuul aastas korraldatakse tšarterreise, kuhu saab osta ka ainult lennupileti), siis mugavaim ja odavaim võimalus on kasutada Air Finlandi. Helsingist Malagasse saab lennata teisipäeva, neljapäeva ja laupäeva pealelõunal ning samade päevade hilisõhtuti Malagast tagasi Helsingisse lennata. Pileti saab osta veebist, ühe suuna hinnad algavad 129 eurost, sooduspakkumiste ajal veelgi madalamalt.