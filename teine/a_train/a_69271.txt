www.naisteleht.ee	 Anne Veski: «Armunud tuleb olla!» «Mul ei ole mingid eriliselt head geenid, täpselt sama raske värk nagu kõigil,» tunnistab Anne (55) ega häbene välja öelda, et kui tal oleks võlukepike, kahandaks ta silmagi pilgutamata oma kehakaalu viie kilo võrra. «Aga ei, mina enam dieeti ei pea – mina elan!» teatab ta samas rõõmsalt. Anne kuulub sellesse koolkonda, kes usub, et enesepiitsutamise peale pole mõtet oma üürikest elu raisata. Kuid dieete on ta siiski pidanud. Kõige tõhusamalt mõjus tema puhul proteiinidieet. «Kahe nädalaga läks seitse kilo. Muidugi, kui hiljem kõhu korralikult täis sõin, tuli kiloke-paar hoobilt tagasi, aga üldiselt püsis selle dieedi tulemus ikka kaks aastat,» meenutab ta. Tänaseks on Anne asendanud dieedid püsiva tervisliku toitumise ja mõistliku liikumisega. Ta harrastab koos abikaasa Bennoga jalutussporti, millega nad tegelevad aktiivsemalt nädalavahetustel. «Kuna meil endal enam koera pole, siis teeme kahetunniseid jalutusmatku naabri koeraga. Käime metsas ja mere ääres. See hoiabki vormis,» avaldab ta oma nipi. Mis söömisse puutub, siis siin pakub ta välja vaid ühe toimiva lahenduse: «Suu kinnihoidmine on see kõige parem – aga ka kõige raskem nipp ja dieet. Kui selle ära õpiks, poleks kehakaalul ka häda midagi!» Anne tunnistab, et mõtleb oma kehakaalu peale umbes kord nädalas, igal esmaspäeval. «Siis mõtlen, et võiks küll midagi ette võtta. Siis aga tuleb juba teisipäev ja märkan, et ma pole mitte midagi ette võtnud,» naerab ta. Sest tegelikult on ta ju endaga rahul ning kehakaal pole tema prioriteet. «No eks me kõik mingil määral muretseme, aga see ei tohiks saada kinnisideeks,» ütleb ta. Anne meelest tahavad naised hirmsasti vormi saada selle pärast, et vastassugupoolele meeldida. «Minu teada aga sellised virilad, kes kogu aeg välimuse pärast muretsevad, ei lähe meestele absoluutselt peale. Üks lõbus sell seltskonnas on palju parem kui mingi piitsavars, kes ainult kapsalehti nokib,» arutleb Anne elutargalt. Pealegi, see, kes kogu aeg millestki loobuma peab, muutub kurjaks. «Kui inimesest kiirgab rahulolu, siis teised ei märkagi, kui tal mõni lisakilo kaasas on. Kui ta just ise ei hakka laialt seletama, et siit ja sealt on vaja midagi võtta.» Kes aga kuidagi kaalu peale mõtlemata olla ei saa, nendele soovitab Anne rannahooaja eel üht enamasti toimivat salarohtu: «Armumine aitab alati!» Maarja-Liis Ilus: «Kipun õue ja rattaga sõitma.» Lauljanna Maarja-Liis (30) tunnistab, et väga palju ta oma figuuri heaks ei tee ja treeningsaali ei jõua. «Nii palju kui aega on, üritan vabas looduses viibida ja koeraga pikki jalutuskäike teha. Olen vist geenidega kaasa saanud selle, et olen selline, nagu olen,» räägib Maarja-Liis. Küll aga valib lauljatar hoolikalt toitu. «See peab olema värske ja kvaliteetne!» Otsest plaani midagi rannahooajaks ette võtta Maarja-Liisil pole. «Kui ilmad päris ilusaks lähevad, kipun palju õue ja rattaga sõitma. Kevadel tuleks ikka midagi oma keha heaks teha, et suvele ja grilli­pidudele oleks kergem vastu minna,» naerab ta ja märgib, et üldiselt üritab ta kogu aeg tervislikult elada. Mõne korra on Maarja-Liis ka dieeti pidada üritanud. «Kunagi proovisin organismi puhastamiseks mõeldud MadalBali vahtrasiirupi jooki, mille sisse tuli segada Cayenne’i pipart ja sidrunit. Pidasin kaks päeva vastu,» meenutab ta muigega. Sellest tõsisemat näljutamist pole Maarja-Liis enda peal katsetanud – pole vajadust olnud. «Eks targem on kohe end piirama hakata, kui riietest annab tunda, et lisa­kilod on kehale kogunenud,» soovitab Maarja-Liis. Liina Vahter: «Suvel lähen jooksma.» Tantsiv ja näitlev juuksur Liina Vahter (22) on peenike kui piitsavars ja ta ise arvab, et see on puhtalt geenidest. «Ma pole elus ühtegi dieeti pidanud. Korra käis peast läbi mõte, et hakkaks tervislikumalt toituma, aga juba samal õhtul läksin ja sõin burksi,» naerab ta. Liina pole ka suurem asi trennitegija. «Tantsusaade tegi küll korraliku töö, andis mu kehale hea füüsilise vormi,» meenutab Liina. Selle vormi säilitamiseks on ta mõelnud hakata suvel kas või metsajooksu tegema. «Praegu piisab mulle sellestki, et juuksurina päevad läbi püstijalu töötan. See tähendab ju ka omajagu liigutamist.» Liina peamiseks nõuandjaks kaalunippide asjus on kolleeg Lauri Pedaja. «Lauri ikka räägib tüdrukutele, et kui tahad ilusti-kenasti-kiiresti kaalust alla saada, siis ära söö terve päev mitte midagi ja kui kõht läheb tühjaks, nuusuta tükikest juustu ja küll siis läheb paremaks!» Okei, ärge seda nüüd liiga tõsiselt võtke! Kaisa Oja: «Ultratone ja rulluisud aitavad.» Tantsutreener Kaisa Oja (26) teeb salendavaid iluprotseduure Ultratone’i-nimelise aparaadi all. «See aitab päris korralikult lihastoonust hoida ja keha trimmida. Julgen arvata, et tulemust on näha juba 5-6 korra pealt,» avaldab Kaisa oma hea figuuri saladuse. Ultratone’i aparaat viib kehalt nii sentimeetreid kui ka tselluliiti. «Enne rannahooaega olen alati seda protseduuri teinud,» ütleb Kaisa. Peale selle jälgib ta kevadel kiivalt ka oma toitumist. «Kõike head ja paremat, mida talvel sai endale lubada, ma nüüd enam ei söö.» Neile, kel on raske end liigutama saada, soovitab Kaisa enda lemmikuid – rulluiske. «Kuna minu töö toimub enamasti saalis, üritan ise sportida väljas. Jooksmine mulle ei meeldi, selle asemel üritan kaks korda nädalas rulluisutamas käia, nii 15 km jutti.» Kersti Toots: «Kõndige kõrgetel kontsadel!» Kadestamisväärse säärejooksuga äridaam Kersti Toots (45) armastab head toitu ja liikumist. «Mõtlen, mida suhu pistan, samas ei keela endale ka head ja paremat,» võtab ta oma toitumispõhimõtte lühidalt kokku. Kersti elustiili kuulub regulaarne liikumine. Ta üritab käia spordiklubis Status Club kolm korda nädalas või nii, kuidas parasjagu aega on. «Püüan mitu korda nädalas erinevaid trenne teha. Ujumine, kõndimine ja jooga – viimane aitab end hästi tasakaalu viia,» kiidab ta. Ilusate ilmadega langeb rõhk pikkadele jalutuskäikudele. «Paras tempo ja mõnus teekond – need teevadki jalutamisest ühe enim nauditava liikumisviisi!» Ilusa ilmaga juhtub tihti sedagi, et Kersti jätab auto garaaži ja kõnnib punktist A punkti B jala. Ja ikka kõrgetel kontsadel! «Päris pikki vahemaid olen kõrge kontsaga läbinud.» Saitegi nüüd teada, miks Kerstil nii ilusad jalad on! Olga Kozmina-Lõsjuk: «Tehke kükke ja kõhulihaste harjutusi!» Kuigi tantsutreener Olga (33) on ideaalse kehaga naine, on ta ise oma figuuri suhtes tihti väga kriitiline. «Ma ei ole siiamaani rahul oma vormiga, ma pole kunagi rahul. Mu mees on ka stressis, sest ma kogu aeg vingun, et mu keha pole ikka nii hea, kui peaks,» tunnistab ta. Sestap teeb Olga tantsutreeneri ameti kõrvalt iga päev ka palju muid figuuri voolivaid harjutusi. «Soovitan kõigile: hommikul kõigepealt dušš, siis venita ja tee kükke. See on väga tõhus ja lihtne. Õhtul tee jälle kükke ja ära kõhulihaseid ka unusta – need peavad kogu aeg olema toonuses, siis ei tule kõht ette. Ega sadat tükki polegi vaja teha, piisab, kui neid harjutusi teha natuke hommikul ja õhtul. Mina teen 3 x 15 või kakskümmend järjest.» Ja muidugi tuleks süüa rohkem salateid ja juua palju vett. Olga sööb iga kolme-nelja tunni tagant. «Mingi väikese asja,» täpsustab ta, kuid lisab, et kaloreid ta pingsalt ei loe. «Olen suur šokolaadi-fanaatik ja joon ka väga magusat teed või kohvi. No ikka kohutavalt magusat! Sugulased-tuttavad ütlevad, et see on nagu siirup. Aga kuni trenni teen, seni ma kalorite pärast ei muretse.» Olga on pidanud ka väga ekstreemset dieeti. «Kui tegin veel aktiivselt tantsusporti, oli mul vahepeal ikka väga ebatervislik dieet. Lubasin endale kolm korda päevas teed meega ja 2-3 pisikest jogurtit. Ja kõik! Kaks ja pool aastat elasin nii ja kaalusingi tõesti vähe. Olin peenike küll, aga see ei olnud enam ilus,» meenutab Olga, kes oma 165 sentimeetri juures kaalus siis 46 kilo. «Kui praegu vaatan selle aja videoid ja pilte, on see lausa hirmutav,» tunnistab ta. Kuid Olga on olnud ka trullakam, nagu ta ise ütleb – «pontšik». «Kõige rohkem olen kaalunud 55–56 kilo. Tavaelus on see ideaalne, aga tantsuspordis oli seda minu pikkuse kohta liiga palju.» Hetkel kõigub pisikese Olga kaal 49 ja 51 kilo vahel ja ta on sellega täiesti rahul. Ainult päikeseliste rannailmade ajaks tahaks ta keha siiski veelgi enam trimmi saada.