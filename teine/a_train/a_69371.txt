www.naisteleht.ee	 TEEMAD Kuulsate kaunitaride dieedisaladused 13. Oktoober 2006 - 11:32 | naisteleht Janet Jackson eelistab proteiini. Igal staaril on oma nipid, kuidas kaalust alla võtta ja enda ideaalvormi säilitada. Näiteks Victoria Beckham sööb vähe süsivesikuid, Janet Jackson aga sulatas kilosid trennis. Janet Jackson Proteiinirikas dieet Aasta algul kaalus Janet Jackson ligi 90 kilogrammi. Siis aga piitsutas end nelja kuuga 20 kilogrammi kergemaks. Ta sõi päevas umbes 1500 kilokalorit ja sai energiat valgurikastest toitudest, näiteks kalkunist, munavalgest ja juurviljadest, praetud toidud jättis ta täielikult kõrvale. Lisaks tegi ta kuus korda nädalas trenni. «Kaal lihtsalt sulas ära,» ütleb ta. Ekspertide arvamus: Janet on liiga kiiresti alla võtnud, see pole organismile kasulik ja võib tähendada, et tal on raske seda kaalu edaspidi hoida. Lisaks valgurikastele toitudele peaks ta tarbima ka süsivesikuid. Liz Hurley Kalorivaene dieet 40aastane näitleja ja modell piirab kaloritarbimist üsna jõhkralt. Et säilitada figuuri, sööb ta väga väikese hommikusöögi, pisikese lõuna ja vahepalaks näksib banaani või kuus rosinat päevas. «Ainus põhjalik söögikord on õhtusöök,» tunnistab Liz, ent täpsustab, et seegi on portsjonilt tilluke. Et õhtusöök suurem paistaks, tõstab Liz selle väikesele taldrikule. Ja kui kaal peakski veidi paisuma, võtab Liz üleliigsed kilod alla kalorivaese, ent vitamiinirikka kressisupiga. Seda joob ta siis vähemalt kuus tassi päevas. Ekspertide arvamus: Tõenäoliselt jääb Lizil energiat päevaga hakkama saamiseks väheks, eriti arvestades, et ta hommikust peaaegu ei söögi. See aga peaks olema päeva kõige tähtsam söögikord. Naine vajab umbes 2000 kilokalorit päevas, aga tema saab sellest ainult umbes poole. Ning kressisupp ainsa toiduna ei hoia kedagi kaua elus! Victoria Beckham Süsivesikuvaene dieet Posh pole alati nii kõhn olnud, ent pärast Spice Girlsi lahkuminekut David Beckhami naiseks olemisele pühendununa on ta tunnistanud, et on välimuse suhtes haiglaselt tähelepanelik. Victoria järgib dieeti, mis välistab süsivesikud, ja keskendub jaapanlaste kombel kalale, riisile ning puuviljadele. Aga et ta neidki üle ei sööks, peab ta kinni reeglist jätta kolmandik toitu taldrikule alles. Ekspertide arvamus: Hea, et Victoria sööb palju kala, sest sealt saab häid rasvaineid, ent siiski peaks ta sööma ka kaltsiumi- ja rauarikkaid toiduaineid. Päris ära ei tohiks jätta ka täisteratooteid, mis sisaldavad süsivesikuid. Gwyneth Paltrow Makrobiootiline dieet Kaunis Oscari-võitja ja kahe lapse ema on juba aastaid juhindunud makrobiootilise dieedi põhimõtetest. See süsteem välistab liha, piimatoodete, töödeldud toidu ning alkoholi ja kohvi tarbimise. Pärast laste sündi ei ole Gwyneth enam nii rangelt dieeti pidanud. Piima ei joo ta endiselt, kuid vahel lubab endale juustu ega ütle ära ka täisteratoodetest. Ekspertide arvamus: Nüüd, kui Gwyneth on dieeti vähe lõdvemaks lasknud, sööb ta päris korralikult. Hea, et ta sööb pähkleid ja seemneid, mis annavad häid rasvu. Aga piima võiks ta siiski juua. Mariah Carey Väikeste portsjonite dieet Selle aasta alguses kaotas Mariah nelja kuuga 12 kilogrammi. Selle saavutamiseks mõtles ta endale välja reegli: söö tihti, ent väga väikeseid koguseid. «Sa võid süüa kõike, mis on taldrikul, ent jälgi, et sa ei liialdaks kogustega,» selgitab ta ise. Ekspertide arvamus: Regulaarselt söömine on iseenesest hea, ent see ei tähenda, et iga paari minuti tagant tuleks midagi põske pista. See võib viia ülesöömiseni. Mõte, et võid süüa kõike, mis taldrikul, on samuti hea: nii saad valke, süsivesikuid ja rasvu, mis kõik on elutegevuseks vajalikud. Beyonce Knowles Yo-yo söömine Kaunite kurvide poolest kuulus lauljatar Beyonce võttis rolli jaoks filmis «Dreamgirls» proteiinikokteilide ja vahtrasiirupi abil alla kümme kilogrammi. Et aga fännidele tema kurvid meeldivad, sõi ta kaotatud kilod pärast võtete lõppu kiiresti tagasi. «Sõin palju grillkana, friikartuleid – kõike praetut, ja endine kaal tuligi kergesti tagasi,» rõõmustab ta. Superstaar on nüüd endaga taas rahul. Tema normaalne toitumisrežiim näeb lisaks põhitoidule ette tervislikku brokkolit, salateid ja tomateid ning selle kõige alla kulistamist Pepsiga. Ent vahel ei ütle ta ära ka kiirtoidust. Ekspertide arvamus: Kõik, kes Beyonce’i moodi söövad, riskivad hilisemas eas südamehaigustega. Kui organism ei tea, kui palju ta järgmisel päeval süüa saab, hakkab ta hoopis rasva tallele koguma. Ning see pole tervisele kaugeltki kasulik. Tore, et ta ei tarbi alkoholi, ent ka suhkruste karastusjookidega peaks ettevaatlik olema: isegi kui organism kannatab selle välja, ei ole see sugugi hea hammastele.