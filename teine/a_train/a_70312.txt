arvamus.postimees.ee	 Neeme Korv: liikluses ei songita! Pühapäeval Tallinna südalinnas Rävala puiesteed ületades ei suutnud ma oma silmi uskuda – vöötraja valgel triibul oli reklaam! «Issi, mis sinna kirjutatud on?» küsis mu tütar, kes tähti tunneb, aga lugeda veel ei oska. REKLAAM Tegelikult võiks siin kommentaari lõpetada. Moraal peaks selge olema. Tänapäeva laps, kes kardab muide autot vähem kui lehma, ei pannud tähele ei sõidukeid ega foori, tema tähelepanu oli liikluselt kõrvale juhitud. Jah, liikluskorralduses tehakse aeg-ajalt katseid, kuid ikka eesmärgil muuta liikluskäitumist paremaks. Seega mõtlesin, lapse käsi tugevamalt pihus, tänavat ületades, et, näe, kellegi haige isetegevus. Küllap on juba esmaspäevaks ülekäigurada puhastatud. Tühjagi. Selgus hoopis, et otsus pärineb Tallinna songiseppade kabinetist. Viimane kui liiklusasjatundja, kellele seda lugu kirjutades tausta uurimiseks helistasin, pidas sebrareklaami ohtlikuks ja kehtiva liiklusregulatsiooni põhimõtetega vastuollu minevaks. Ka maanteeamet taunis seda postimees.ee usutluses, viidates ÜRO teeliikluse konventsiooni rikkumisele. Ometi pole songiseppadega seni midagi ette võetud. Liiklusseaduse ütleb, et liikluskorraldusvahendite õige paigutuse ja korrasoleku tagab teeomanik või teehoiu korraldamise eest vastutav isik. Kuid kas praegusel juhul saame rääkida veel millegi korrasolekust? Teeseaduse järgi võib teele paigaldada liiklusvälise teabevahendi, mis ei eksita liiklejat ega varja tema eest liikluskorraldusvahendit; ei raskenda liikluskorraldusvahendi eristamist; ei ohusta liiklust liikleja pimestamisega ega tähelepanu hajutamisega. Välireklaam ongi just selline liiklusväline teabevahend, mis võistleb tänaval tähelepanu nimel liikluskorraldusvahenditega – liiklusmärkidega, teekattemärgistega jne. Kõnealune reklaam ei varja liikluskorraldusvahendit, vaid on lausa selle peal koha sisse võtnud. Ohtlik pole mitte ainult see, milleks luba anti, vaid pretsedent. Annad kuradile sõrme, võtab käe. Kas tulevikus ilmub rohelise fooritule klaasile bränd või valimiskampaania ajal K-täht? Ka reguleeritud ülekäigurajal (millega reklaamiluba põhjendati, ehkki öösi ja elektrikatkestuste ajal on ülekäigurajad reguleerimata) peab jalakäija, tänaval kõndides liikleja, olema ülimalt tähelepanelik. Inimene, kes ta tähelepanu kõrvale juhib, on kaasosaline võimalikus liiklusmõrvas. Kui songisepad ise mõistust pähe ei võta, tuleb leida võimalus nad korrale kutsuda. Liikluseeskirja järgi ei tohi keegi oma tegevusega või tegevusetusega (!) liiklust ohustada või takistada. Või ootame esimese laibani?