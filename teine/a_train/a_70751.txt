arvamus.postimees.ee	 Tuuli Koch: tänitav Eesti Veidi hirmutav on end avastada ühtäkki riigist, kus kõigil on õigus pidada oma õigust kellegi isiklikust õigusest õigemaks. Parteilise otsuse langetanud Tõnu Trubetsky näide on viimasel ajal ehk kõige ehedam. REKLAAM Üleüldine praalivalt lai joon on saamas Eestis suhtlemisreegliks. Peaminister Andrus Ansipi kohati üleolevad hüüded valitsuse pressikonverentsil on saanud legendiks. Haridusminister Tõnis Lukas lubab endale parlamendi ees pärast leinavesist suve väljaütlemist «Purjus vanaisa uppumises pole süüdi laste vähesed ujumistunnid». Näib, et võidumees ei ole see, kel surres rohkem asju, vaid rahuliku südamega saab uinuda see, kes kõige kõvema häälega tänitanud. Olgu siis ajalehes, telesaates, rock-kontserdil või internetikommentaariumis. Ühtedele, meiesugustele paremasugustele, valgetele, puhta hingepõllega inimestele on lubatud isiklik arvamus, mõttevabadus, valikuvõimalus näiteks erakondade suhtes. Ja siis tulevad teistsugused, Trubetsky-sugused, kelle isiklik otsustusvabadus meid riivab, solvab, annab õiguse vastikusväljenduseks. «Mulle ei meeldi, et Trubetsky Keskerakonda astus, olen temas pettunud ja minusuguseid on palju. Ma avaldan oma arvamust ja mul on selleks õigus!» Kõige tüüpilisem õigustus. Aga Trubetskyl selliseks õigustuseks õigust ei ole või kui on, siis ei ole see õige. Võib-olla on Keskerakonda astumine üldse kõige pungim tegu, mida Trubetsky on elus teinud. Valides kõige šokeerivama protestimoe, kuidas mässata uneleva roosariigi tabude, dogmade ja silmakirjalikkuse vastu. Keskerakonna näputäis inimesi (sest kindlasti ei saa süüdistada sigadustes tervet erakonda) on muidugi teinud ka kõik, et õigematest õigemate näpud nende poole vibutavad: Oper saab jalpalliväljaku, Võsa filmiraha, Tähismaad raamatuõiguse. Trubetskyle kuulutatud nõiajaht on aga tase omaette, sest meenutagem, kui kiiresti vaibus kisa hetkel, kui Reformierakond meelitas enese teki alla Tarmo Männi, kes maan­dus vastutasuks mugavalt mitmes riigifirma nõukogus. Neid näiteid on veel ja igas erakonnas. Tean inimest, kes kuulus Reformierakonda, kuid vahetas oravapartei Keskerakonna vastu. Ta ütles, et Keskerakonnas tunneb ta, et temast hoolitakse. Et Edgar Savisaar helistas talle sünnipäeva hommikul ja soovis õnne. Ja kui see on kellegi jaoks tähtis, siis ei ole teiste asi selle üle ilkuda. Keskerakond Keskerakonnaks. Jätkem inimestele lihtsalt oma õigus, oma elu ja omad otsused. Lubage endale rahulikku und omaenda otsustega rahul olles ja meie oma inimesi austades.