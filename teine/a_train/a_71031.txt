www.bioneer.ee	 Neli päeva kestvate rattapidustuste jooksul oodatakse kõiki jalgrattahuvilisi osa võtma kesklinnas toimuvatest ühissõitudest, vaatama rattateemalisi filme, imetlema jalgrattameistrite kätetööd ning osa saama põnevatest rattavõistlustest ja üllatustest. 1. juunil on Tallinna jalgrattanädala kavas ka rattasõbralike tänavate teemaline visioonifoorum. Tallinna jalgrattanädala rahvaüritused saavad stardi 2. juunil kell 19 kinos Artis, kus toimuvad festivali selgroogürituse, maailmakuulsa jalgrattafilmide festivali Bicycle Film Festivali Tallinna programmi linastused. Kokku näeb sel aastal lisaks Tallinnale veel 27s valitud suurlinnas üle maailma aset leidva Bicycle Film Festivali raames Artises ja NO99 Põhuteatris toimuvatel seanssidel kokku 38 lühi- ning 5 täispikka jalgrattafilmi. Reedel, 3. juunil koonduvad rattanädala sündmused alates kella 17st Rannamäe parki ehk Skoone bastionile. Seal ootavad rattafänne ees BMX-jämm, filmilinastused ning Soome legendaarse rattadisaineri Olli Erkkilä jalgrattanäitus. Öö saabudes on kõik jalgrattalised palutud Bicycle Film Festival Tallinna peole F-Hoones. Laupäeval, 4. juunil jõuab Vabaduse väljakule Inglismaal ja Uus-Meremaal laineid löönud minidroomivõistlus Red Bull Mini Drome. Minimõõtudes ehk harilikust velodroomist umbes kümme korda väiksema nn minidroomi 25-meetrisel rajal oodatakse võistlema eelkõige kõiki fixed gear ’i või trekisõitu harrastavaid rattureid, kuid jõudu saab proovida ka vabaklassis. Kultuuripealinna rattaparaad avab linna merele Rattaparaadi näol ei ole tegemist rattaralli ega spordiüritusega, vaid ühise ratastel ja jalgsi liikumisega läbi südalinna mere äärde, mille eesmärgiks on anda ratturitele võimalus näidata, et ka nemad on tähtis osa linnaliiklusest. “Jalgratas kui linnas kasutatav liiklusvahend kogub ühe rohkem populaarsust. Linnaümbrusse rajatakse pidevalt uusi rattateid ja tegeletakse liikluskasvatusega, kuid kesklinna liikluses jalgrattureid paraku palju ei näe ning linnas liiklemist peetakse ohtlikuks. Rattaparaad väärtustab ja tahab näha jalgratturite liiklemist südalinnas ning tänavaruumi ja liikluskorralduse muutmist neile turvalisemaks ja atraktiivsemaks,“ sõnas rattaparaadi korraldaja Hando Jaksi. Kõiki rattasõpru koos mere äärde väntama ootava kogupere-ühissõidu toimumise ajaks sulgetakse 5. juunil ajavahemikus 12.00-13.00 mootorsõidukiliiklus marsruudil Vabaduse väljakult mööda Pärnu maanteed ja Mere puiesteed linnahalli juurde parklasse, et ratturid saaksid muretult avatud tänavaid pidi linnasüdamest mere äärde pedaalida. Osalejate registreerimine paraadile algab kell 10 Vabaduse väljakul. Rattaparaadi sihtpunkt on Tallinna linnahalli ja EKKMi vahele jääv parkla, kus ootavad kõiki väntajaid ees suur rattaturg ning rohkelt rattateemalisi tegevusi nii suurtele kui ka väikestele. Jalgratastega linnas liiklemise propageerimise sisulise osana toimuvad kohapeal jalgrattaga liiklemise, liikluskasvatuse ja -ohutuse teemalised mängud ning tegelevad teavitustööga Eesti Politsei ja Eesti Punane Rist, et suurendada nii ratturite kui ka mitteratturite teadlikkust linnas liikumisest ja kohustuslikest ohutusnõuetest. Lisaks vältab kella 20ni meeleolukas kultuuriprogramm, et tähistada esimese uhke rahvapeoga hiljuti rahvale avatud, linnahalli juurest Koplisse suunduva kergliiklusraja ehk kultuurikilomeetri valmimist ning avada linn merele.