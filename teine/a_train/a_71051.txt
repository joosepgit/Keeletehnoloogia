www.naisteleht.ee	 Evelyn Sepp: Olen tahtnud saada psühholoogiks Kevadised riigikogu valimised võivad tuua Eesti seltskondlikema naispoliitiku Evelyn Sepa ellu hoopis uued tuuled. Mida ta hakkab tegema siis, kui ei pääsegi neljandat korda riigikogusse? Evelyn (38) astub kiiruga kohviku uksest sisse ja vajub elegantselt värvilisse tooli. Ta tellib rohelist teed sidruniga — kuna tal pole olnud päeval aega süüa, oleks kohv halb valik. «Tihti pole aega kodus süüa teha, söön enamasti väljas. Tänagi lähen pärast intervjuud sõprade juurde õhtusöögile. Menüüs on salat, vein ja intellektuaalne vestlus,» naerab Evelyn, väljumata hetkekski kuvandist, mis temast aastatega tekkinud — iga sõna on läbi mõeldud, tervislik, tasakaalukas, naeratav, naiselik jne. Kuid vaid veel mõni päev tagasi polnud Evelynil mingit naerutuju. Talle endalegi suure üllatusena oli ta oma erakonna valimisnimekirjas pagendatud senisest esikümnest 123. kohale. Ta ei salga, et see uudis võttis ta esialgu tummaks. Kuid nüüd on naeratus Evelyni huultele naasnud ning naine endas otsusele jõudnud — väiklaste väikeste inimestega ta vägikaigast vedama ei hakka. «See näitab ka midagi, et huvi minu tegemiste ja seisukohtade vastu pole vaibunud,» muigab poliitik. Riukasepitsejad saavad oma palga Evelyn tõmbas esimesed vaod poliitpõllule viisteist aastat tagasi. Õpetajad ja koolikaaslased kiitsid siis, et ta on korralik ja asjalik tüdruk ning sobib poliitikute hulka väga hästi. Aastaid ujuski Evelyn meie poliit-konnatiigis kui kala ning uskus, et sama sujuvat karjääri jagub veel kauaks ... kuni parteikaaslased talle kummalise üllatuse tegid. «Olin sügavas hämmingus. Sisuliselt on nimekirja avalikustamine n-ö palgapäev tehtud töö eest. Hinnang sellise koha näol oli ilmselgelt ebaadekvaatne, seda nii minu enda, kolleegide kui ka suure osa erakonnakaaslaste meelest, laiemast avalikkusest rääkimata,» leiab Evelyn enesekindlalt ning peab lapsikuiks järgnenud selgitusi, nagu soovinuks erakond selle sammuga «kaunistada oma nimekirja tagumist osa». Kuid juba kogemustega poliitik teab, et ebaõiglus saab tasutud ning riuka sepitsejad, nagu Evelyn neid nimetab, saavad oma töö kibedaid vilju kunagi maitsta. «Nii see tavaliselt käib. Õiglus võidab alati! Ma pole solvunud, kibestunud ega kättemaksuhimuline. Samaga vastata pole minu stiil,» kinnitab ta. Kelleks hakkad, Evelyn? Valusast löögist hoolimata ei kavatse Evelyn lahkuda ei poliitikast ega ka oma erakonnast. «See oleks ju kahetsusväärne, kui teeksin nii olulise otsuse vaid mõne inimese pärast. Teised erakonnad on mind oma ridadesse kutsunud küll, aga tõsiselt ma neid ettepanekuid võtnud pole,» räägib evelyn. Pealegi ta usub siiralt, et tema võimalused parlamenti pääseda pole kaugeltki purunenud. «Lõppude lõpuks olen ma neli aastat riigikogus teinud seda, mida kõik 101 inimest seal tegema peaks. See vabastab mind ka kohustusest tapetseerida oma näopiltidega tänavaid, sooritada äkkspurte või muid koomilisevõitu tireleid, et loetud nädalad enne valimisi end inimestele meelde tuletada,» raiub naine. Evelyni arvates suhtutakse tema riigi­kogust lahkumisse liiga traagiliselt. «CVde laiali saatmisega ma ei tegele. Olen alati rahulikult kahe jalaga maa peal olnud ja õnneks on mul muidki kogemusi ja kohustusi, mis mind tihedalt reaalse eluga kokkupuutes hoiavad,» märgib ta. «Ka õigusõpingud vajavad jätkamist. Vaikselt ikka toimetan koolis,» kinnitab ta, kuid jätab õppeasutuse täpsustamata. Evelyn ei mäleta, kelleks ta väiksena saada tahtis, igatahes poliitikuks mitte. «Ma ei mäleta, et mul oleks mingi kindel karjääriplaan olnud — et tahan saada kopajuhiks, kosmonaudiks või kooliõpetajaks.» Juba veidike suuremana oskas ta unistada, et ta elu kujuneks huvitavaks ja põnevaks. «Ka psühholoogia huvitas mind tõsiselt,» meenub Evelynile üks plaan veelgi hilisemast ajast. Elu on ettearvamatu, nii et — kes teab, äkki ongi meil ühel päeval poliitik Evelyn Sepa asemel hoopis psühholoog Evelyn Sepp? Piisavalt hõivatud, piisavalt vaba Evelyni enesekindlust on aidanud ülal hoida ka arvestatav hulk armsaid inimesi. Ta kinnitab, et pole iial pidanud rasketel hetkedel üksi olema. Samas — kas päris oma pere loomise on naine karjäärile ohverdanud? «Pere ja muudel sellega seonduvatel teemadel ei taha ma kommentaare anda,» näib Evelyn sellest teemast lõplikult tüdinud olevat. «Aga seda võin öelda, et pere on minu jaoks väga oluline. Ma ei näe põhjust, miks töö ja karjäär selle välistaks.» Evelyn ei pea end läbi ja lõhki karjäärinaiseks. «Kas mu süda on praegu vaba? Ma olen piisavalt hõivatud ja piisavalt vaba,» naerab ta kavalalt. Kevadel sahistati küll, et Evelyn kannab parema käe neljandas sõrmes kahtlaselt abielusõrmuse moodi ehet, kuid naine teatas, et ta pole abiellunud. «Ma pole kunagi olnud tüdruk, kellel on unistus valgest kleidist. Sõprade pulmapeod on küll ilusad ja hingeminevad, aga minu vaatevinklist tundub see pisut liiga vanamoodsa kinnitusena vastastikusest lugupidamisest, ühistest väärtustest ja unistustest,» arutleb ta nüüd avameelselt ega imesta üldse, et paljud edukad naised otsustavad lapsi saada sõltumata sellest, kas neil on mees kõrval või mitte. «Lastel ja ideaalsel tuumikperel pole ju praktikas kuigi palju kokkupuutepunkte. Maailm on lihtsalt nii palju muutunud. Nii nagu naised teevad otsuseid, kelleks nad tulevikus saavad, kuhu ja kellega lähevad, on täiesti mõeldamatu, et keegi teine otsustaks selle üle, mis nendega kehaga juhtub,» leiab ta. Niisiis — kogenud poliitikuna ei anna Evelyn mingeid lubadusi. Kas näeme teda kunagi altari ees? Või lapsevankrit lükkamas? Ühesõnalist vastust neile küsimustele temalt loota ei maksa. Kuid töistel teemadel Evelyn siiski riskib suurelt unistada. «Evelyn, kas sa jätkad tööd riigikogus?» «Jah!» Kaire-Külli Kuldbek Evelyni lemmikmänguasi oli ehituskonstruktor Evelyni ema Christi Sepp, eesti keele ja kultuuriloo õpetaja Krimmis Aleksandrovka keskkoolis: «Evelyn on nii tugev naine, et lohutamist ta nüüd küll ei vaja. Ta ei oleks seal, kus ta on, ja ei tegeleks sellega, millega ta tegeleb, kui see talle ei sobiks. Poliitikuna on ta kaugelt enam kui korra olnud palju raskemas olukorras kui täna ja olen täiesti kindel, et ta tuleb ka sellest kriimudeta välja. Aga kui rääkida Evelyni talentidest peale poliitika, siis mäletan tema lapsepõlvest arhitektuurihuvi. Kui tavaliselt mängivad väikesed tüdrukud nukkudega, siis Evelyni lemmikmänguasi oli üks Salvo ehituskonstruktor. Arhitektuur paelus teda päris pikka aega. Lugematu hulk täisjoonistatud kladesid, mänguklotsidest valmistatud disainmajad ja kingakarpidesse disainitud interjöörid oli päris mitu aastat tema mängunurga sisuks. Hiljem tekkis tal huvi geneetika vastu, geneetikaring ja olümpiaadid ning keskkoolis ka sügav ja tõsine psühholoogiahuvi. Ta on alati kõigutamatult oma rada käinud.» Evelyn suhtleb täiesti vabalt Marko Kiigajaan, Evelyni sõber ja tantsupartner saates «Tantsud tähtedega»: «Evelyn on väga töökas ja sada protsenti keskendunud sellele, mida ta teeb. Ta on mõistuseinimene ja mõtleb enne läbi, kui midagi ütleb. Aga tegelikult on ta hästi sõbralik ja tore, kuid sellisena teavad teda vähesed, sest ta ei lase inimesi väga kergesti ligi ja võib olla üsna terav. Me oleme küll poliitikast ja valimistest rääkinud, aga mitte väga palju, sest meil mõlemal on põhimõte, et tööst me vabal ajal ei räägi. Seni kuni valimispäev pole kätte jõudnud, pole olukord täiesti lootusetu ja ta on selle nimel ju kõvasti töötanud. Kui ta tõesti kukub riigikogust välja, ei tähenda see, et ta poliitikast välja astuks. Küllap läheb Tallinna Linnavolikogusse. Aga poliitikaväliselt? Talle sobivad ametid, kus tuleb organiseerida ja inimestega suhelda.»