www.naisteleht.ee	 Tume on selle sügise teema. Ära unusta küüsi enne väljaminekut läikivmustaks lakkida: F: Kalev Lilleorg Trenditeadlik naine võõpab sel sügisel ja talvel oma küünekesed nii tumedaks kui võimalik. Luksuslik küünelakivalik poodides annab õnneks vabad käed otsustamisel, millises koloriidis tume lakk valida. MakeUpStore’i konsultant Elina Viesemann ütleb, et vampiirilik must ja tumepunane, samuti tumelilla on sel sügisel tõelised hitid. Heledaid ja erksaid toone ei maksa tema sõnul piiludagi, sest need jäid sinna vihmasesse kehva suusailma maha. Viesemann ütleb, et kõik küünelakid, mis küünel näivad nagu mustad, on eriti moes. Ning lisab, et tume lakk on efektne just lühikestel küüntel. Tume küünelakk on muutunud ostjate seas ülipopulaarseks LCN küünestuudio maniküürija Larissa Krõnina ütleb, et viimasel ajal on neil tumedate küünelakkide potsikud kole kiiresti tühjenema hakanud – kõik tahavad tumedaid küüsi. Värvipalett on õnneks lai, nii et igaüks leiab endale sobiva. Lisaks lillale, pruunile, sinisele ja sügavmustale on olemas ka tumerohelised ja tumepunased. Seega – valik on teie! Kristel Saan Tavaliselt küüntele tekkivad valged täpid haiget ei tee ja pillimängu ei sega, aga ei näe hooldatud kätel ka ilusad välja: F: Kalev Lilleorg Valged täpid küüntel tähendavad rahvasuus rahaõnne. Seega võiks neid ju olla palju! Aga stopp: tegelikult annavad need märku, et kehas on midagi paigast ära. Valged «õied» küüntel ehk leukony­chia punctata on väga levinud, kuid õnneks kaugeltki mitte raske «haigus» – arstid seda tõveks ei peagi. Ravi see ei vaja, aga tähelepanu küll. Nimelt annavad «õitsevad» küüned märku sellest, et organismil on puudus vitamiinidest ja/või mineraalainetest. Seega mõjuvad küüntele halvasti igasugused ühekülgsed dieedid, näljutamine ja kaalukõigutamine. Kui see on kestnud juba mõnda aega, ei lähe enam kaua, kui küüntele tekivadki täpid ja mustrid, vaod, valged laigud või hakkavad küüned kihistuma ja kergesti murduma. Täpsemalt on küünte «õitsemine» tingitud tsingi ja A-vitamiini vaegusest. Pelgulinna apteegi farmatseut Aivi Nuhkat soovitab sel puhul turgutada end vitamiinide või toidulisanditega. Ent ehkki need aitavad alguses n-ö järje peale, ei ole peotäite viisi tablette sisse vohmida mõistlik, sest ükski pill ei asenda tervislikku toitumist. Ümber tuleb vaadata oma menüü. Kuigi vale toitumine on valgete küünelaikude levinuim põhjus, võivad neid põhjustada ka välised tegurid. «Näiteks kuivatab ja kahjustab kodukeemia nii küüsi kui käenahka,» räägib Nuhkat, nimetades ühe ohuna pideva kokkupuute nõudepesuvahenditega. Samuti võivad plekke tekitada traumad küünenaha piirkonnas. Kuna küüs kasvab aeglaselt, siis ilmub plekk nähtavale alles kuni kuus nädalat pärast seda, kui sõrme kuhugi valusasti ära lõid. Kertu Sikk