www.naisteleht.ee	 ripsmete keemiline värvimine Keerulist ei ole ripsmete keemilises värvimises midagi, tuleb vaid täpselt õpetust järgida: F: Helin Loik Ripsmete keemiline värvimine kodus ja ise tundub üle mõistuse keeruline protseduur, hirmutavast silmavalust rääkimata. Naisteleht proovis järele: see pole põrmugi hull! Me kõik tahame suvel ujumas käia, vahel vihmas tantsida ja mõnusal matkal hommikul telgis ärgates veidigi inimlikud välja näha. Aga seda kõike tehes ei taha laialiläinud ripsmetuši pärast välja näha nagu pandakaru või vana rokipeer Ozzy Osbourne oma parimatel päevadel. Et seda ei juhtuks, võib ripsmed keemiliselt tumedaks värvida. Jah, selleks protseduuriks võib minna salongi, ent ei pea – värvida saab ripsmeid ka kodus! Ülitundlikke on vähe Ripsmete värvimist võib võrrelda juuste toonimisega. Erinevus on selles, et ripsmete püsivärvimisel kasutatakse kolmeprotsendilist vesinikulahust. See on hulga nõrgem kui juuksevärvides kasutatav ja seetõttu silmadele ohutu. Siiski, kosmeetik Eve Kalveti sõnul ei sobi ripsmete keemiline värvimine neile, kel on värvi vastu ülitundlikkus. Kuid selliseid inimesi olevat väga vähe – Kalvet on oma 18aastase tööstaaži jooksul kohanud vaid üht. Pigem on tänapäeva inimeste silmad tundlikud pidevalt kasutatavate ripsmetuššide ja meigieemaldusvahendite koostises olevate ainete suhtes, mistõttu sobibki püsivärv neile enam. Ripsmete keemilisel värvimisel soovitab kosmeetik hoolikalt järgida kasutusjuhendit ja keegi selleks iluprotseduuriks appi kutsuda. Enda käsi võib väga värisema hakata, nii et vähemalt esimesel värvimiskorral on tark sõbrannalt abi paluda.