www.bioneer.ee	 Sellest toredast päevast, mil lodi Jõmmu hoogsalt Emajõele sulpsas, on möödunud 5 aastat. Olulise verstaposti puhul on lodja kodulehele www.lodi.ee üles seatud pildiseeria lodja ja Lodjaseltsi eredamatest hetkedest. Jõmmu on senise elu jooksul sõidutanud üle 35 000 reisija, teist sama palju on külastanud lotja, kui laev on seisnud sadamas või kuival maal. Lodi on läbi uurinud kõik 600km ulatuses laevatatavate koduvete sopid ning käinud ka kaugemates paikades - 2009. aastal St. Peterburis, Novgorodis, Kotkas ja Tallinnas ning 2010. aastal Pärnus, Ventspilsis, Gotlandil, Stockholmis, Sigtunas, Turus, Ahvenamaal ja Narvas. Jõmmu on kultuurilemb – oma 100m2 purjega oskab ta kehastuda nii rändavaks kinoekraaniks kui varjuteatri- ja kontserdilavaks või hoopis tsirkuseareeniks, trümmist saab kinosaal või filmitöötuba. Lodi on mänginud peaosa teatrietenduses, temast on kirjutatud laule, mis on ettekandele tulnud isegi võrokeelsel laulupeol. Jõmmu on suur loodusesõber, seilates koos loodushuvilistega apillist novembrini varahommikutest hiliste öötundideni omanäolist ja põnevat vetemaailma avastama. Ka kohalike käsitöötraditsioonide edasikestmine on Jõmmu südameasi. Mõnikord viskab lodi ka vimkat, olles valel ajal täiesti vales kohas – näiteks heisates keset talve Tartu Raekoja platsis tulepurje, seistes seal mitu kuud ning pakkudes oma avaras soojas trümmis rahulikke jõuluhetki linnasaginast väsinud ja külmanäpistatud möödujatele. Lisaks kaks aastat vanemale õele, peipsi lootsik Hermiine Rääbisele on Jõmmule viie aastaga sündinud veel mitmeid kaaslasi – viikingilaev Turm, viikingipaat Emma, peipsi lootsik Aleksander ja pedja lamedapõhjaline paat Valli Tõugjas. Mujalgi Eestis on hakatud üha hoogsamalt ajaloolisi laevu ehitama. Jõmmu ootab pikisilmi ka mõnd päris omasugust seltsiks. Lodjaselts annab oma parima, et uus lodi võimalikult varsti sünniks ning et laevadel ka avaram kodu oleks, kus aastaringi sõpru ja külalisi võõrustada. Lodja sünd ja senised tegemised oleksid olnud võimatud sõprade ja toetajate abita. Lodjaselts tänab kõiki oma sõpru ja toetajaid abikäte, nõu, jõu, toetuse ja usalduse eest ning loodab edaspidigi viljakale koostööle. Sünnipäevalaps ise saadab kõigile tervitusi Kärevere üleujutatud luhtadelt.