www.bioneer.ee	 Täna kiitis Eesti Energia nõukogu heaks investeerimisotsuse, mille kohaselt rajab ettevõte Narva lähistele endisele tuhaväljale 39 MW võimsusega tuulepargi. Eelmisel aastal suletud ja haljastatud Balti elektrijaama teisel tuhaväljal hakkavad 17 tuulikut elektrit tootma 2012. aastal. Võtmed-kätte hanke võitnud Enercon’iga sõlmitakse ehitusleping suve jooksul ning siis algavad ka ehitustööd. 2,3 MW võimsusega tuulikud saavad tuhaväljale püsti 2011. aasta jooksul. Tuulepargi kogumaksumus on ligikaudu 900 miljonit krooni ning aastane elektritoodang ca 90 GWh. „Meie jaoks on oluline, et saame meie põlevkivienergeetikast jäänud jalajälge, suurt tuhavälja, rakendada taastuvenergia vundamendina,“ sõnas Eesti Energia Taastuvenergia juht Ando Leppiman. „Eesti Energia jaoks tähendab see senisega võrreldes kaks korda rohkem tuuleenergiast toodetut elektrit aastas. Narva tuhaväljal loodussõbralikult toodetud elektriga on tulevikus võimalik katta ligi 35 000 keskmise tarbimisega Eesti pere elektrivajaduse.“ Eesti Energia avas 2009. aasta suvel Aulepas Baltimaade võimsaima (39 MW) tuulepargi, mis täieneb 2011. aasta suveks veel kolme tuuliku võrra. 16 tuuliku koguvõimsus saab olema 48 MW ning tuulepargi aastane elektritoodang kuni 123 GWh. Lisaks on hetkel toimumas riigihange tuulepargi rajamiseks Paldiskisse Pakri poolsarele ning ehituslepingu sõlmimiseni plaanitakse jõuda selle aasta sügisel. Tuulepark on plaanis rajada ka Vaivara vallas Auvere piirkonda ning meretuulepargid Liivi lahte. Balti elektrijaama teise tuhavälja sulgemine oli ulatuslik keskkonnaprojekt, mida rahastas suures osas Euroopa Liidu Ühtekuuluvusfond. 2008. aastal lõppenud sulgemisprojekti käigus rajati alates 1986. aastast kasutamata olnud tuhaväljale uus neutraliseerimisjaam ning püsijäätmete prügila, teostati haljastustööd ja senisest settetiigist sai märgala.