www.naisteleht.ee	 Caesari parim kaasa! Caesari salati kastmete test: F: Helin Loik Tehes Caesari salatit, kus üks komponent tähtsam kui teine, on mitu võimalust eksida. Vähemalt kastme on tootjad pudelisse villinud, aga kas see kõlbab? Kokandusportaali Nami-Nami eestvedaja Pille Petersoo ütleb, et ideaalis ei kiika inimesed muidugi üldse kastmepudelite poole, sest kui kodus on saumikser olemas, peaks ka kõige keskpärasem kokkaja Caesari salati kastme valmistamisega veatult toime tulema. Üks suuremaid möödapanekuid, mille Caesari kastme puhul teha saab, on Pille sõnul ehtsa anšoovise puudumisel viletsamate alternatiivide — vürtsikilu ja kiluanšoovise — kasutamine. Iseenesest pole kummalgi ju midagi viga, aga Caesari salati kastmesse passib siiski kõige paremini tõeline anšoovis või Worcesteri kaste. Pille sõnul aga polegi kõige hullemad lood selle salati puhul kastmega — see võib olla veel enam-vähem —, sest ei suuda parimgi kaste päästa midagi, kui Rooma salati asemel on kasutatud Hiina kapsast või jääsalatit. Kui Pillelt pärida, millises Eesti söögikohas ehtsat Caesari salatit, seda õige kastmega ja Rooma salatiga, proovida saaks, tunnistab ta, et ei julgegi ühtegi kohta välja tuua, sest tase on nii kõikuv. Küll aga kiidavad teadjamad Vapiano salatit ja kastet, mis meilgi siin suurel pildil. Kas aga pudelikastmed on sama maitsvad? Seda uurisimegi! Anna-Liisa Mets Kuidas testisime? Kutsusime kokku inimesed, kes tõesti teavad, millest nad räägivad: hobikokad ja keskmisest suuremad toidunautlejad. Iga kastme puhul hindasime, ega lõhn ole eemaletõukav ja mis kõige olulisem: kas see maitseb nagu originaalkomponentidest tehtud Caesari salati kaste. Omavalmistatud kaste Maitse on puhtam kui mis tahes pudelis kastmel, ei mingeid säilitus- ega ebamääraseid maitseaineid. Koos värskete salatilehtede ja just ahjust tulnud saiakrutoonidega täiesti imeline ja, mis kõige parem, soovi korral saab selle igaüks oma maitsele parajaks timmida. Wishbone’i caesari salati kaste Hind: 69.00. Stockmann Pudelit on küll tüütu avada, aga kaste on väga hea! Ei ole liiga vänge ega liiga mahe. Maitses on tunda kõiki komponente, aga ükski ei hakka teist häirima. Lõhnab ehtsalt juustu ja anšoovise järele, mitte kübetki keemiatehase toodangu moodi. Vertigo Caesari salati kaste Hind: 69.90. Solarise toidupood Sool-sool-sool! Koonerdatud sellega ei ole. Järgmiseks lööb sisse võimas kalamaitse, mille tapab ruttu küüslauk. Kõik komponendid on selles kastmes ideaalselt tunda, aga ei teeks paha, kui vängust saaks kuidagi maha keerata. Svanso Caesari salati kaste Hind: 49.00. Stockmann Õunaveiniäädikas ja sidrunimahl ei lase teistel maitsetel mõjule pääseda. Kalamaitset pole näiteks üldse – see ei peagi olema esiletükkiv, aga aimatav võiks siiski olla. Maitse on väga vänge ega tundu õrnale salatile hästi sobivat. Felixi caesari salati kaste Hind: 24.90. Rimi Kaste on üllatavalt magus ja äädikane – meenutab hoopis muid salatikastmeid, Caesari salati peale ei tahaks hästi panna. Paljud selle kastme puhul kohustuslikud maitsenüansid on puudu. Tundub olevat masside maitsele sobivaks timmitud. Kühne Caesari salati kaste Hind: 29.90. Maxima Maitseb nagu sulaselge kehvema sordi majonees mingi ebamäärase puruga. Kindlasti on maitsestamiseks kasutatud kõige tavalisemaid maitsetaimi, kalast pole siin lõhnagi. Natuke on ehk aimata juustu, aga see on ka kõik.