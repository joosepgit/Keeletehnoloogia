www.bioneer.ee	 Keskkonnaameti väljaantav Keskkonnaharidusleht on suunatud koolijuhtidele, õpetajatele, looduskeskuste juhendajatele ja teistele huvilistele. Keskkonnaameti peadirektor Andres Onemar rõhutab, et keskkonnaharidus on toimiv ja tõhus ainult siis, kui ta muutub meie elust lahutamatuks ja mahub meie igapäevasesse ellu selle loomuliku osana, olles siiski innovaatiline ja meie jaoks huvitav. Keskkonnaharidusleht on abiks köitva ja uuendusmeelse keskkonnaharidusliku tegevuse planeerimisel alanud õppeaastal. Koolijuhid saavad lehest teada lähematest ja kaugematest paikadest õppekava toetavate keskkonnahariduslike tegevuste läbiviimiseks, et olla õpetajatele toeks optimaalse valiku tegemisel. Õpetajatele pakub leht abi ja innustust keskkonnahariduslike tegevuste planeerimisel ning jagab kolleegide kogemusi. Esimene lehenumber annab ülevaate Keskkonnaministeeriumi kolme asutuse - Keskkonnaameti, Riigimetsa Majandamise Keskuse ja Eesti Loodusmuuseumi keskkonnahariduslikust tegevusest. Samuti saab lehest lugeda, mida pakub Lehola Keskkonnahariduskeskus Tallinnas, mida silmas pidada uurimistööde juhendamisel, kuidas Viljandimaa Omavalitsuste Liit aitas korraldada laste õuesõpet ning Kohtla-Järve Gümnaasiumi kogemusest, miks lastele meeldib õues õppida. Viimaselt küljelt leiab keskkonna ja pärandkultuuri tähtpäevade kalendri. Keskkonnaharidusleht ilmub kaks korda aastas ja saadetakse otsepostitusega kõigile Eesti üldhariduskoolidele, venekeelne leht jõuab koolidesse selle kuu lõpul. Müüki leht ei lähe. Järgmine Keskkonnahariduslehe number ilmub detsembris. Keskkonnahariduslehe väljaandmist toetab SA Keskkonnainvesteeringute keskus.