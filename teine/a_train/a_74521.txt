www.bioneer.ee	 Maailma suurimate firmade põhjustatud reostus ja muud väliste kuludena käsitletavad keskkonnakahjud neelaks terve kolmandiku kasumist, kui firmad peaks kahjud ise kinni maksma, vahendab The Guardian veel avaldamata ÜRO uuringu raportit. Konsultatsioonifirma Trucost koostatav uuring avaldatakse täies mahus tänavu suvel ja sellest selgub muuhulgas, et maailma 3000 suurima ettevõtte põhjustatud kahjud ulatusid 2008. aastal hinnanguliselt 2,2 triljoni dollarini. See summa moodustab 6-7% nimetatud ettevõttete summaarsest käibest ja keskmiselt kolmandiku kasumist. „Me räägime siin täiesti uuest paradigmast,“ ütles Trucosti tegevjuht Richard Mattison. „Nii mastaapsed väliskulud ohustavad globaalset majandust ja turud ei ole neist isegi teadlikud, rääkimata siis nendega toime tulemisest,“ lisas ta. Üle poole hinnangulisest kahjust langeb kasvuhoonegaasidest põhjustatud kliimamuutuste arvele; teised suuremad kuluartiklid on kohalik õhusaaste ning magevee ülekasutus ja reostamine. Lõplik number on ilmselt suurem kui 2,2 triljonit, sest esialgsesse hinnangusse pole veel arvestatud majapidamiste ja valitsuste tarbimisest ja sotsiaalsetest mõjudest põhjustatud kahjusid. „Kõne all on suur osa paljude ettevõtete kasumimarginaalidest,“ ütles Mattison. „See, kas ettevõtted peavad päriselt need kahjud kinni maksma, sõltub juba poliitikute soovist järgida põhimõtet „reostaja maksab“. Me ei peaks tegelikult ootama, millal majandus uue olukorraga kohaneb, vaid otsima viise, kuidas seda olukorda parandada. Kui me jätkame senist loodusvarade ebaefektiivset kasutamist, mõjutab see paljude riikide majandusi ja tekitab valitsustele hulgaliselt probleeme“ lisas ta.