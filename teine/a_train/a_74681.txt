www.naisteleht.ee	 Korfu Korfu on tilluke ja paljud turistid kardavad, et nädalane puhkus muutub seal igavaks. Vale puha!: F: Erakogu Alla 600 ruutmeetri suuruse Kreeka väikesaare Korfu küpressi- ja oliivisalud on paljudel lapsepõlves juba korra läbi rännatud – loomasõbra ja kirjaniku Gerald Durrelli raamatu «Minu pere ja muud loomad» kaudu. Kui satute puhkust veetma mõnes teises linnas peale pealinna Korfu, on nädala täitmiseks mõistlik rentida auto ja saarele omal käel tiir peale teha. Et autorentnikud tahavad üheks päevaks antud auto enne pimedat tagasi saada, on mõttekam raha välja käia kahe päeva eest – siis jõuab kõik kohad üle vaadata. Näiteks külastada Sissy nime all tuntud Austria-Ungari keisrinna siiani täies ilus suvepaleed, kus läbivaks teemaks on nõrga kannaga Trooja sõdur Achilleus. Liigeldes tuleb arvestada, et Korfu saare mägiteed pole magistraalid. Rohkelt on seal väikesi, kitsaid ja kurvilisi lõike, mis panevad proovile nii autojuhi oskused kui nõrgemate närvidega kaassõitjate julguse: tihti jooksevad vaid kahe meetri laiused (sealjuures kahesuunalised!) teed püstloodis ülesmäge või mitmesaja meetri sügavuse kuristiku veerel. Jääb vaid loota, et keegi vastu ei sõida! Korfult saab sõita ekskursioonile ka naabersaartele ja isegi Albaanias ära käia. Igatahes pole kahtlustki, et see pisike roheline saar Ioonia meres jätab teile vaimustava mulje! Maria Rähn