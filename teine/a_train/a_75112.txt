www.naisteleht.ee	 «Nii kui tantsusaade lõpeb, võtame üheks nädalavahetuseks aja maha ja lähme spaasse,» unistasid Kaisa Oja ja Marko Mehine veel paar nädalat tagasi, kui saade «Tantsud tähtedega» oli täies hoos. «Seda nädala­vahetust ei ole veel tulnud,» peab Kaisa täna kurbusega tunnistama. Kui juba ühe pereliikme osaleminegi «Tantsud tähtedega»-taolises saates lööb kogu pere elurütmi täiesti sassi, siis kujutage ette, mis juhtub veel siis, kui ühe pere mõlemad liikmed on sellisesse megaprojekti haaratud! Kaisa Oja (26) ning Marko Mehine (23) võivad sellest pikalt pajatada — nemad on just see ainulaadne pere Eestis. Võiks ju arvata, et ühes saates osalemine andis Kaisale ja Markole võimaluse rohkem koos olla kui tavaliselt, aga see polnud kaugeltki nii. Saade lõi ka muidu meeletu graafiku järgi elava paari suisa nädalateks lahku. Tuli ette perioode, kus Kaisa ja Marko nägid teineteist vaid loetud tunnid ning sedagi vaid enne tantsu-show otsesaadet. «Tantsusaate perioodil elasin viis päeva Tallinnas ja jõudsin vaid paariks päevaks Tartusse,» meenutab Marko. Saatejuhitöö Kaisalt õnneks nii palju aega ei nõudnud, kuid see oli talle meeletult suur katsumus teise kandi pealt. «Kooliajal kartsin isegi klassi ees luuletust lugeda, seega oli selle täiesti uue rolli vastuvõtmine minu jaoks suur-suur julgustükk,» avaldab ta nüüd tagant­järele. «Tantsijana olen harjunud ju esinema, kasutades ainult kehakeelt, saate­juhina olin sunnitud minule totaalselt uude ja hirmuäratavasse verbaalsesse vormi.» Lisaks saatejuhirollile võttis Kaisa ka osa Marko tantsuõpilasi enda hoole alla. «Marko tantsuõpetaja töö jäi ju minu ja teiste tantsuõpetajate õlgadele.» Kaks lubadust teineteisele Nii lahutaski tantsusaade paari mitmeks kuuks. Mõlemad kinnitavad kui ühest suust, et aega teineteise jaoks neil siis õieti ei jäänudki. «Ka enne saadet ühes ruumis olles olime ju süvenenud oma rollidesse ning paratamatult ei olnud aega, et teineteisega suhelda,» tõdeb Kaisa. Et see vähenegi aeg, mis neil kahekesi olemiseks jäi, ei kuuluks vaid tantsule, panid Kaisa ja Marko paika reegli: kodus tantsusaatest rääkida ei tohi! «Muidu olekski kogu meie elu olnud «Tantsud tähtedega»,» naljatab Kaisa. «Aga no ega me päris ilma saatest rääkimata ikkagi ei saanud,» tunnistab Marko, kellele Kaisa andis väärt nõu näiteks kostüümide osas. Paar andis teineteisele tol tormilisel ajal teisegi lubaduse: nii kui saade lõpeb, võtavad nad kas või üheks nädalavahetuseks aja maha ning põrutavad spaasse. «Aga see pole meil veel siiani õnnestunud. Ehk saame jõulujärgsel nädalal natuke rahulikumalt hingata ja midagi koos ette võtta,» loodab Kaisa, kuid samas tõdeb, et ajagraafik on aasta lõpus sama kiire kui saate ajalgi. Vahe on vaid selles, et kui päev kisub pikaks, siis lohutab teadmine, et vähemalt hilisõhtul saab oma kodus oma voodis kalli inimese kaissu pugeda. «Marko õpetab lapsi nii Tartu kui Elva Revalia tantsukoolis, mina Tartus. Lisaks tantsutööle oleme mõlemad tegevad ka füsioterapeutidena,» tutvustab Kaisa nende pere töiseid tegemisi. Marko tegutseb koos sõbraga loodud firmas FTsport ning Kaisa võimleb Babyspordis beebidega. «Armukadedus» sõnavaras ei eksisteeri Rääkides Kaisa ja Markoga armukadedusest, mis pealtnäha võiks ju käia käsikäes võistlustantsuga, kus vastassugupoole keha on kogu aeg su käte vahel, selgub, et see sõna on neile täiesti võõras. «Oleme ju tegelikult enamuse ajast teise inimesega, oma tantsupartneriga,» püüab Kaisa selgitada. «Ja kuna oleme mõlemad seda kogu elu teinud, siis mõistame, et tantsimine teise inimesega ei tähenda seda, et peaks olema temasse ka armunud,» jätkab ta ja Marko täiendab: «See on lihtsalt tants ja lihtsalt sport.» Nii Kaisa kui Marko leiavad, et olles mõlemad tantsijad, on neil lihtsam koos olla — sest nad mõistavad tantsumaailma ühtemoodi ja see pakub palju ühist kõneainet. Kooselu inimesega, kes tantsust palju ei tea, oleks kindlasti hoopis teistmoodi. Nende suhte algust võiks kirjeldad tuntud sõnadega: «Tuli, nägi, võitis!» Nimelt tundsid nad teineteist juba varem, kuid siis ühel hetkel teatas Marko Kaisale lihtsalt, et too peaks olema hoopis koos temaga — mitte teisega. Sellest hetkest on nüüd möödas viis aastat ja selle ajaga on nad selgeks rääkinud ühe tähtsa asja: enne tuleb ikka abielu ja alles siis lapsed. Kokku on lepitud seegi, et oma lapsed viib tantsiv paar kindlasti võistlustantsutrenni. «See annab väga palju vajalikku eluks kaasa,» usub Kaisa, kes on juba varemgi kinnitanud, et tahaks emaks saada enne 30. sünnipäeva. Aga selleni on veel natuke aega — vahepeal jõuab paar ehk veel paar hooaega tantsusaadetki teha! Kristiina Genno Kommentaarid Natuke hilinenud kommentaar, aga juhtusin alles praegu seda artiklit lugema ega saa kohe mitte kuidagi ütlemata jätta - olete üks imetlusväärselt imeline paar! :) Olen üsna kaua ilmas elanud, aga mitte eriti palju selliseid paare näinud, kus mõlemad pooled ühtviisi läbinisti niivõrd sümpaatsed on. Aitäh teile! P.S. Loodan, et tänaseks on spaas käidud :)