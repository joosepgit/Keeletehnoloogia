arvamus.postimees.ee	 Milline olukord on Afganistanis sõjapõgenikega? Milline on arstiabi ning toidu kättesaadavus pärast USA ja teiste minekut Afganistani? Sõjapõgenike defineerimine on suhteliselt keerukas ja kodudest lahkumise põhjused on erinevad. Paljud põgenevad ka Talibani terrori eest. Loomulikult, aktiivsetest lahingupiirkondadest inimesed lahkuvad, kuid samas esimesel võimalusel minnakse kodukohta tagasi. Arstiabi kättesaadavusega on lood nigelad, seda ka enne NATO vägede tulekut. Lõunaprovintsid on iseenesest arengus küllaltki maha jäänud. Puudus on kõigest - nii meedikutest kui vahenditest. Paljud haiglad on sõdades purustatud. PRT - Provintsi Ülesehitusmeeskond - on NATO ISAF missiooni juures tegutsev erinevate riikide ekspertidest koosnev Afganistani tsiviilstuktuuride ülesehitust toetav meeskond. Miks te olete sellise elukutse valinud, kus oma elu ei ole ja pidevalt varitseb oht surma saada? Miks te seda tööd kriisipiirkondades teete? Mis teid innustab? Lihtsalt on see elukutse, mis sobib ja meeldib mulle. Mõne elukutsega käib kõrgem riskifaktor kaasas. Võimalus aidata teisi, sõltumata kus, on midagi, mida teab ja tunneb vaid see, kes seda on kogenud. Tunne, et Sa oled vajalik ja Sinu tööst on abi, ongi see innustus. Kas te ise usute, et Eesti võib midagi muuta Afganistanis või olete seal raha pärast? Ma ei usu üldse, et keegi, kes sellistes piirkondades töötab, teeks seda raha pärast. Kui poleks usku, et on võimalik midagi paremaks muuta, oleks ma juba ammu kodus tagasi. Kas pärast kriisikoldest naasmist saate te ka psühholoogilist abi või peate seal nähtud õudustega ise hakkama saama? Pole abi veel vajanud, kogemus kiirabivaldkonnast ja eelnevatest kriisikolletest on ainult tugevamaks muutnud :) Millises kriisikoldes on olnud kõige raskem tööd teha? Naljaga pooleks võiks öelda Eesti kiirabis. Tõsiselt öeldes on Indoneesias, Pakistanis ja nüüd Afganistanis olnud omad raskused ja väljakutsed. Ei teeks "eelistusi". Kuidas teisse Afganistanis kohalikud suhtuvad? Kui sageli on nad teid eluohtlikku olukorda pannud? Suhtumine on rahumeelse elanikkonna poolelt väga hea. Kohalikud inimesed on korduvalt öelnud, et nende ainuke lootus normaalsele elujärjele jõuda on ikkagi rahvusvaheline abi ja NATO kohalolek. Küsimuse teisele poolele pole õnneks näiteid tuua. Olete käinud missioonil kolmes islamiriigis. Eestlastel on kombeks panna moslemeid ühte patta. Ehk oskate kirjeldada, mille poolest need riigid ja sealne suhtumine teisse omavahel eristuvad? Ka kristlikud riigid erinevad üksteisest märkimisväärselt. Oma kogemusest võin öelda, et indoneeslased olid kohutavalt sõbralikud, pakistanlased umbusklikud kuni mõistsid meie töö vajalikkust neile ja afgaanid on aastakümnete pikkustest sõdadest tingitult lootust paremale elule kaotamas. Kuidas mõjutab sõda ja okupatsioonivägede kohalolek Afganistanis kohaliku rahva vaimset tervist? Pigem mõjutab rahva vaimset tervist vohav narkomaania ja vaesus. Rahulikku elu soovivad kohalikud ütlevad, et NATO kohalolek on selle lootuse ainuke garantii. Okupatsiooniväe staatuse külgekleepimine jäägu küsija hingele. Kohapeal sellist arvamust ei eksisteeri. Miks pole teie hinnangul õnnestunud peatada Afganistani narkoäri? Mida oleks reaalselt võimalik ära teha selleks, et Eesti noorigi hukutav ahel saaks purustatud selle algpunktis? Keeruline küsimus ja teadaolevalt püütakse seda probleemi ühiste jõududega ka lahendada. Järjest suureneb see põllupind, kuhu põllumees vilja külvab. Muidugi on veel pikk tee käia. Põllumajanduse toetamine ja arendamine nendes piirkondades on valdkond, mis olukorda lõpuks muutma peab. Ka meie PRT tegevusvaldkondadeks on põllumajanduse toetamine ning narkoäriga võitlus. Kui suur on (Camp Bastioni haiglas) arvestuslik koormuse kasv seoses Afganistani presidendivalimistega? Milliseid vigastatute koguseid peetakse silmas? Camp Bastioni haigla (sõjaväehaigla) asub minust geograafiliselt ja funktsionaalselt nii palju eemal, et ei võta kommenteerida. Minu vastutusalas on Afganistani tervishoiuasutused ja haiglad Helmandi provintsis. Kuidas mõjutab Eesti osalemine Afganistani "ülesehituses" Eesti turvalisust? Näiteks, kui me lähme moslemitega tüli norima, pole võimatu, et nende suitsiidivõitlejad kinnitavad pinda Eestis. Ehk avaksite nii selle kui teiste ohtude, aga ka Afganistani minemise plusside tagamaid. Minu töö ja Eesti osalemine Afganistani ülesehituses ei ole absoluutselt tüli norimine ja jään küsijaga sügavalt eriarvamusele. Islami äärmuslaste eest pole samas kaitstud ükski riik siin ilmas. Mida kiiremini stabiliseeritakse turvalisus ja jõutakse normaalsele arengule, seda kiiremini väheneb oht ka teistele riikidele. "Okupatsiooniväe staatuse külgekleepimine jäägu küsija hingele. Kohapeal sellist arvamust ei eksisteeri." Eestlases tekitavad sellised väited ikka umbusku, sest meil on kogemus okupatsiooni all elamisest, kus võõrvalitsejad näitasid muidugi välismaale kõike kõige paremates värvides. Mis seda väidet kinnitab? Esiteks ei eksisteeri võõrvalitsejaid. Tegemist on iseseisva riigiga, kes omab oma parlamenti ja valitsust. Ka provintside elu-olu juhivad kohalikud. Olen tegelikult meedik, mitte poliitik. Seega jätkem poliitika poliitikuile vastamiseks. Minu sõnu kinnitab minu enda kogemus. Oma silm on kuningas. Mis põhjustab seda, et suur hulk tavakodanikke on selle vastu, et eestlased tegutsevad Afganistanis? Ei ole tunnetanud seda suurt vastuseisu, pigem toetust ja kaasaelamist. Kui kaua te veel kavatsete jätkata tööd kriisikolletes? Kellena te kujutate ennast ette pärast selle töö lõpetamist? Ei ole tunnet, et kriisid maailmas lõppeksid ja nii kaua kui jaksan - nii kaua jätkan. Teisele küsimusele vastuseks - palju elukogenenuma ja mõistvamana. Ja tugevamana. Suur tänu vastamise eest! Üllatavalt palju huvitavaid küsimusi. Minu motivatsioon valitud tööpõllul jätkamiseks muutus tugevamaks.Suur tänu küsijatele! Rahulikku ja turvalist Eestimaa suve!