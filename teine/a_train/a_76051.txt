www.bioneer.ee	 1. detsembrist asub Eesti Loodusmuuseumi direktorina ametisse Heidi Vilu. Loodusmuuseumi direktor valiti avalikul konkursil. Heidi Vilu omab keskkonnavaldkonna kõrgharidust, eelnevat muuseumi töö koordineerimise ning inimeste ja projektide juhtimise kogemust. Leping Loodusmuuseumi direktori ametikohale on tähtajaline. „Eesti Loodusmuuseumi puhul on tegemist aukartustäratavate kogudega, kompetentsete töötajate ja hea ekspositsiooniga. Järgmise viie aasta jooksul on minu eesmärgiks arendada organisatsiooni nii loodushariduse üheks kompetentsikeskuseks Eestis kui ka avalikkuse seas tuntud ja tunnustatud muuseumiks,“ kommenteeris Vilu plaane muuseumi uue juhina. „Samuti soovin enam tähelepanu pöörata loodushoiu temaatikale, korraldades erinevaid temaatilisi üritusi ja loengusarju. Tõhusama kommunikatsiooni- ja turundustegevuse kaudu tutvustame muuseumi ka neile, kes sinna veel jõudnud ei ole,“ lisas Vilu. “Avalikul konkursil võitjaks tulnud uuelt direktorilt ootame muuseumi juhtimisel kaasaegset ja avatud lähenemist. Peame oluliseks ka muuseumi külastatavuse suurendamist ja muuseumi kaudu meie looduse laiemat tutvustamist ka linnakeskkonnas,” kommenteeris keskkonnaminister Keit Pentus. Senise direktori Maris Laja volitused lõppevad 30. novembril. “Oleme tänulikud viimased viis aastat Loodusmuuseumi juhtinud direktorile ja soovime Keskkonnaministeeriumi poolt jätkata temaga juba uues rollis koostööd loodushariduse vallas,” lisas Pentus.