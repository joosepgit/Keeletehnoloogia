arvamus.postimees.ee	 Mida rääkisid uusaastatervituses oma rahvale naabrite presidendid? Esiteks, riik lubab kindlustada sotsiaalse stabiilsuse. Me peame toetama neid, kes kõige enam abi vajavad: pensionärid, vähekindlustatud inimesi ja töötud. Teiseks, riik peab toetama Läti majanduse arengut, aitama ettevõtteid laenude saamisel, arendama eksporti. Läti parlament peab andma oma parima, et tagada vankumatu kontroll rahaeraldiste üle. Kolmandaks, demokraatlike põhimõtete tugevdamine peab jätkuma: tuleb algatada arutelu valimissüsteemi parandamiseks, nii et iga valija tunneks, et valitud saadik esindab tema huve. Läti parlamendil tuleb lõpule viia pikalt ette valmistatud töö põhiseaduse täiendamiseks. Valitsus peab muutuma otsustavaks ja määrama ametisse korruptsiooni vastu võitlemise büroo juhi. Sotsiaalne stabiilsus, ettevõtjate toetamine ja demokraatia tugevdamine – need on minu prioriteedid tulevaks aastaks. Praegu peame rohkem kui iial varem keskenduma haridusele. Meist igaüks peab kasutama kõiki võimalusi enese harimiseks ja täiendamiseks, et näha uusi väljakutseid seal, kus teised neid ei näe, saada üle raskustest ja mitte kaotada silmist oma eesmärke. Me peame julgema näha oma vigu ja neid parandama. Nii talitades kasvab meie eneseväärikus ja austus üksteise vastu. Ainult nii kasvavad meie hulgast uued ja edukad liidrid. Muutuste ajal on tähtis üksteist toetada, julgustada ja innustada vastastikust usaldust, üheskoos saame kõigest üle. Soome president Tarja Halonen /…/ Taas kord pean ma rääkima vägivallast Soomes. Ma olen selle pärast väga mures. Viimasel aastal kaotasid paljud soomlased vägivalla tõttu kellegi oma lähedastest. Koolitulistamine Kauhajokil ja mitmed teised vägivallajuhtumid mujal riigis on meid kõiki ehmatanud. Kahjuks on see vaid jäämäe veepealne osa. Igal aastal tapetakse meie maal üle saja inimese. Tapmised toimuvad enamasti küll meestevaheliste tülide käigus, kuid kümned naised kaotavad oma elu koduvägivalla tagajärjel. See peab muutuma. Vägivaldsusele leitakse palju põhjendusi ja vabandusi. Ent lõppeks on see ikkagi inimese enda tegu, mille eest ta peab kandma vastutust, ja see ei tohiks meil meelest minna. Me saame ühiselt astuda vägivalla vastu. Üldine heaolupoliitika peab ennetama tõrjutuse. Kohane psühhiaatriateenus või ennetav sotsiaaltöö olnuks abiks paljudes olukordades. Koolikiusamine tuleb kohe lõpetada. Mitmeid vägivaldse käitumise juhtumeid on mõjutanud ka tulirelvade lai kättesaadavus ja ohjeldamatu alkoholi pruukimine. Ei ole imerelva vägivaldsuse kaotamiseks, kuid on palju efektiivseid viise selle vähendamiseks. Mul on hea meel, et Soome valitsus ja parlament on asunud otsima viise, kuidas vähendada alkoholi mõjusid ja piirata relvade kättesaadavust. Ma loodan, et nende mõlema teema puhul ettevõetavad sammud saavad olema kiired ja resoluutsed. Samuti julgustan ma tulevikus vägivaldse käitumise vähendamist. Vägivallal ei pea meie elus kohta olema. Venemaa president Dmitri Medvedev Soovin kõigile head selle pidupäeva puhul, mil me võtame aega, et meenutada möödunud aastat, mil nägime nii õnnestumisi kui pettumusi, võite kui kaotusi. Meil kõigil on oma kogemused ja nüüd on aeg neid meenutada. Meie kõigi isiklikud elud, teod ja tunded on see, mis kokku moodustab meie suure riigi – Venemaa. Me juba tõestasime, et koos suudame palju, suudame võita. Sel aastal kogesime katsumusi, kuid tulime neist välja kindlalt ja väärikalt, tänu teile, Venemaa kodanikud. Ma olen kindel, et me suudame ületada igasugused raskused, mis võivad tulevikus meie ees seista. Riik teeb kõik, et seda kindlustada. Muutub küll aastanumber, kuid ei muutu meie põhilised väärtused – pühendumine lähedastele, sõprus, lojaalsus, ligimesearmastus jäävad meile ankruks igasugustel aegadel. Need annavad meile tuge igas olukorras, aitavad meil üle saada raskustest ja tõusta uutesse kõrgustesse. Neil minuteil tahan ma pöörduda meie vanemate poole ja tänada neid hoole ja mõistmise eest ning soovin neile ennekõike head tervist. Me tõesti vajame teid ja te olete meile väga kallid. Samuti tahan ma õnnitleda meie lapsi pidupäeva puhul. Me teeme kõik, mis võimalik, et te oleksite õnnelikud, kuid pidage meeles, et palju sõltub ka teist endist. On aeg tervitada uut aastat. Kasutame seda hetke, et soovida meie lähedastele kõike head. Tervitagu me uut aastat kodus, sõprade seas või tööl, nüüd mõelgem kõige lähedasematele ja kallimatele. Uus aasta on lootuste aeg. Ma soovin igaühele rahu, armastust ja soovide täitumist.