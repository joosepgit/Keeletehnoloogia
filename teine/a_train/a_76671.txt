www.naisteleht.ee	 Ehkki Angelina Jolie on aastate jooksul teinud ka väga tõsiseid filme — esimesena meenub neist «Vahetus» ja teisena «Katkenud elu » —, kerkib temast rääkides kõigepealt silme ette siiski pilt, kus ta hoiab kindlalt peos püssi, hüppab alla kuristikust ning annab peksa tervele karjale tätoveeritud meestele. Ühesõnaga, Angie on märulimutt, püüdku ta vastupidist tõestada, kuis tahab. Kui nimetatud «Katkenud elu» välja arvata, on ta karmi, üliheas füüsilises vormis naist mängides alati rohkem rahvast pöördesse ajanud ja kinno toonud. Eelkõige muidugi mehi (arusaadavatel põhjustel, sest on ju tegu maailma seksikaima naisega), kuid ka naisi, sest ei saa salata, et kõik me ihkaksime sama head välja näha. Aga tühised rõõmud tühisteks rõõmudeks — just karmides ja toorestes märulites särab enim ka Angelina näitlejaanne. Neis saab ta ülbelt naeratada, pättide poistega vaimukusi pilduda ja tulistada nii veenvalt, et saalis tooli vajununa tekib pihtasaamise tunne. Seda kõike näeb ja kogeb ka tema uues loos «Agent Salt». Siin kehastab Angie vaprat CIA agenti, kes satub bürokraatia ning inimeste vaheliste suhete hammasrataste vahele. Iseenesest on stoori lihtne: üks kõrge positsiooniga põgenik süüdistab Salti tegutsemises Venemaa heaks, ta põgeneb elu eest ja pannes käiku kõik, mis õpitud, ning aastatepikkused kogemused salaagendina, püüab kaitsta oma abikaasat. CIA püsib tal kannul, mis tähendab, et tuld ja tõrva hakkab lendama! Erilist ajupingutust sündmuste jälgimine ei nõua ja ega me seda oodanudki. Kärtsu ja mürtsu saab kõvasti ning kinost lahkume veendununa, et nii head märulistaari nagu Angie ei leia me isegi meeste seast!