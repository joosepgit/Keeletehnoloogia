www.bioneer.ee	 Pikk talv on möödas ning looduses on käes vastutusrikas paljunemisperiood. Keskkonnaamet ja Eesti Loomakaitse Selts soovitavad inimestel võimalikult vähe loodusesse sekkuda. Erinevatel hinnangutel jääb Eestisse ainuüksi kühmnokk-luiki talvituma kuni 10 000 isendit. Just toitmine inimeste poolt meelitab veelinde kohale jääma, sest toidulaua juurest on raske lahkuda. Et mitte rikkuda looduslike protsesside seaduspärasid, on ülimalt oluline, et inimesed praegu ja ka edaspidi neid ei toidaks. Loomade abistamine toob kasu asemel kahju Paljud linnuliigid on juba pesitsemas. Looduskaitseseaduse järgi on keelatud looduslikult esinevate lindude pesade ja munade tahtlik hävitamine ja kahjustamine või pesade kõrvaldamine, samuti lindude tahtlik häirimine eriti pesitsemise ja poegade üleskasvatamise ajal. Kevadel sagenevad inimeste kokkupuuted lisaks lindudele ka teiste metsloomadega ning sageli esineb juhtumeid, kui inimene püüab aidata abituna näivat noort metslooma või linnupoega. Näiliste hädaolukordade puhul, kus märgatakse justkui abi vajavat lindu või metslooma, tuleb siiski reeglina otsekoha vaikselt taanduda. Üldjuhul tehakse igasuguse oskamatu ja pealesunnitud abistamisega kasu asemel kahju. Loodusest leitud loomapoeg ei vaja inimese sekkumist ning tuleb üldjuhul jätta sinna, kust ta leiti. Mida kiiremini inimene ennast sellisest olukorrast taandab, seda parem loodusele. Ilmselgelt vigastatud linnu või metslooma puhul on võimalik helistada Keskkonnainspektsiooni valvetelefonile 1313 ja kirjeldada olukorda, et saada juhised, kuidas edasi käituda. Samuti võib nõu saamiseks pöörduda Eesti Loomakaitse Seltsi poole 5267117.