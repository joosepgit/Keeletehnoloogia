www.naisteleht.ee	 Igaühele rännakut ei tee: Niisama uudishimulikke Tiiu seanssidele ei võta. «Tahan aidata inimesi, kes tõesti abi vajavad,» ütleb ta. Üldjuhul leiavad abivajajad ise tee Tiiuni.: F: Stanislav Moškov «Minu tee hingerahuni on olnud pikk, aga olen saavutanud elukvaliteedi, millest paremat ei oska tahta,» ütleb Tiiu Vilu , kes kuue aasta eest tegi elus kannapöörde, vahetades eduka äritegevuse inimeste aitamise vastu. Sisemise rahu endas leidis ta aga pärast tõelise põrgu läbimist. Eestlanna Tiiu Vilu (42) on juba kakskümmend aastat elanud Norras ja tegeleb seal alternatiivmeditsiinilise Rännaku-meetodiga. Ta aitab inimestel leida rõõmu ja rahu oma hinges — siis võivat tema sõnul koguni mõnest raskest haigusest terveks saada. Töö põletas läbi Noorena unistas Tiiu, et temast saab ajakirjanik. Ta käis kolm korda Tartu Ülikoolis žurnalistika osakonna sisseastumiseksamitel, kuid ei võetud teda vastu. Ent ega ihaldusväärne elukutse ettevõtlikul Tiiul maitsmata jäänud. «Neli aastat töötasin koolinoorte ajalehes Säde ja hiljem tegin kaastööd raadiosse,» meenutab ta. Peale selle meeldis Tiiule väga seigelda. Iga puhkuse alguses pakkis ta telgi ja seljakoti ning läks rändama. Nii on Tiiu ära käinud meile täna nii eksootilistes paikades nagu Arhangelskis, Siberis, Kasahstanis, Türkmenistanis, Ukrainas ja Koola poolsaarel. Aga ometi jäi midagi justkui puudu. 21aastase julge neiuna põrutas Tiiu, hoolimata sellest, et piirid olid veel kinni, õnne otsima Rootsi. «Seal tabas mind õnnetu ja lootusetu armastus!» Edasi viis teekond Norrasse. «Tegelesin seal lapsehoidmise, eesti keele õpetamise ja tõlkimisega,» kirjeldab Tiiu, kel pole kombeks niisama käed rüpes istuda, kuidas ta võõral maal alguses hakkama sai. Pool aastat hiljem kohtus Tiiu Norras mehega, kellega tekkis nii hea klapp, et see viis kooseluni. Peagi sündis neil ka laps. «Mu mehel oli firma, mis valmistas metsloomade lihast delikatesse. Aastaid liitis meid ühine elu ja töötegemine,» meenutab naine, kellest sai peagi mehe firmas tegevdirektor. «Kindlasti kuuluks põhjapõtrade kokkuostmise Eesti rekord just mulle!» naerab ta. Nende perefirmal läks nii hästi, et seda tunnustati 2003. aastal Norra eduka ettevõtte ehk Gaselli-firma tiitliga. «Näiteks Lillehammeri olümpiamängudel serveerisid kokad meie lihatooteid nii Norra kui Rootsi kuningaperele ning ka Hillary Clintonile,» on Tiiu senimaani uhke. Ent selle suure edu harjal Tiiu peret krahh. «Üheaegselt haigestusid vähki nii minu elukaaslane kui parim sõbranna,» märgib Tiiu, kes tegelikult oli ka ise selleks hetkeks läbi põlenud. «Olin emotsionaalselt põhjas. Mõtlesin, et võiksin metsa minna ja sinna jäädagi ...» Olukord oli seda keerulisem, et just enne neid šokeerivaid uudiseid oli ta maadelnud mõttega, kas lõpetada oma kooselu, mis enam rahuldust ei pakkunud. «Pinged käisid üle pea, hakkasin vasakus rinnas valu tundma,» meenutab Tiiu. «Sõbranna oli selleks ajaks juba nii haige, et teda pidi voodis siibrile tõstma. Mõtlesin, et kui oma eluga midagi ette ei võta, lõpetan 40selt samamoodi.» Iseendaga silmitsi Edasi kulges kõik kiiresti. Novembris sattus Tiiule kätte saatuslik raamat «Rännak». «Tegin Stockholmi lennujaamas ümberistumisel aega parajaks, käisin mööda poode. Õigemini otsisingi endale mingit lugemist. Astusin suurde raamatupoodi ja mu käsi sirutus nagu iseenesest Brandon Baysi «Rännaku» järele,» jutustab Tiiu. Selle Tiiule tähtsa raamatu autor Brandon Bays on naine, kes tegeles aastaid enesearenguga ja õpetas teistele tervisliku toitumise tõdesid. «Elades väga tervislikult, ei uskunud Brandon ealeski, et tema tervisega võiks midagi juhtuda. Ühel hetkel hakkas tal aga kõht kasvama — ta nägi lõpuks välja nagu viiendat kuud rase. 1992. aastal diagnoositi tal vähk,» alustab Tiiu lugu sellest, kuidas sündis Rännaku-nimeline meetod. «Vähihaige Brandon hakkas endaga süvitsi tegelema ja avastas uue ravimeetodi. Seda rakendades paranes ta vähist kui imeväel, vähemalt meditsiiniliselt seda seletada ei osatud,» jutustab Tiiu edasi. Raamatu sõnum avaldas Tiiule sedavõrd tugevat mõju, et ta organiseeris Rootsist oma kallile haigele sõbrannale Eestisse kiiresti Rännaku-terapeudi. «Aga kahjuks ei saanud teda enam päästa,» ohkab Tiiu. Sõbranna suri detsembris ja juba veebruaris läks Tiiu Rännaku-meetodi kursustele, et osata ennast ja teisi aidata. Tiiu on oma uue elutee vajalikkuses ja kasus nii endale kui ka teistele sügavalt veendunud. «Rännaku eesmärk on tunda oma tundeid, mitte pelgalt enda tühjaks rääkimine. Me süüvime inimese hinge sügavustesse,» püüab ta selgitada oma töö erinevust psühholoogi-ametist. Lühidalt öeldes kujutab Rännaku-seanss reisimist oma sisemisel maastikul, kus leidub kõike: viha, kurbust, ängistust, suhtlemisprobleeme, täitumata unistusi ja palju palju muid emotsioone. Kiht kihi haaval avatakse inimese tunded, kuni jõutakse sisemise rahuni. Tiiu varub igale kliendile umbes kolm tundi. Sellest ajast piisab, et lõdvestuda, vajuda lihtsasse meditatsiooni ning kui inimene on sügavas meditatiivses seisundis, ka konkreetsete probleemidega tegeleda. «Lõpuks jõuame «lätteni» ehk vabastava tundeni, mil inimene kogeb midagi positiivset — kes rahu, kes vaikust.» Tiiu usub, et negatiivsete tundekihtide purustamine aitab vabaneda ängidest, probleemidest ja valust. Temalgi kadusid rinnust valud just pärast seda, kui ta oli enda rasked tunded süvitsi läbi uurinud. «Olen saavutanud elukvaliteedi, millest paremat ei oska tahta!» Ilona Talumets