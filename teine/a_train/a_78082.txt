www.naisteleht.ee	 Viis aastat on möödunud päevast, mil Superman salapäraselt kadus. Ta läks otsima oma koduplaneeti Cryptonit ega ole naasnud. Pettunud Lois Lane (Kate Bosworth), kel oli kangelasega keeruline romantiline suhe, on eluga edasi liikunud. Noor ajakirjanik on teinud karjääri – võitnud Pulitzeri artikli eest «Miks maailm ei vaja Supermani». Tal on turvaline ja usaldusväärne abikaasa Richard (James Mardsen) ning poeg Jason (Tristan Lake Leabu), keda peab kõige olulisemaks. Supermanil pole tema elus enam kohta ning ka maailm on hakanud vaikselt Terasmeest unustama. Ainult äsja vanglast vabanenud Lex Luthor pole vaenust üle saanud ja haub kättemaksu. Ja siis tuleb ta tagasi. Režissöör Brian Singeri Superman, keda kehastab uustulnuk Brandon Routh, on eelkäijaist erinev. Singeril on õnnestunud see, millega teised lavastajad pole hakkama saanud – tema loodud superkangelane on, vaatamata üleloomulikele võimetele, inimlik. Näitlejate valik on igati korralik. Alates noorest Jasonist ning lõpetades Supermani peavaenlase Luthoriga, kelle muidu nii tüüpilisse rolli toob sära tuntud ning tunnustatud karakternäitleja Kevin Spacy. Režissöör Singer ja stsenaristid Michael Dougherty ja Dan Harris on teinud Supermani mütoloogiaga põhjaliku tööd, põimides sinna Jeesuse Kristuse maale tulemise motiive ja palju isiklikke, intiimseid teemasid, nagu näiteks adopteerimine ja perekond. Ka kõige kriitilisem vaataja peaks suutma samastuda, ja rahule jääma. Maailm vajab Supermani. Tema kangelaslikkust ning siirust. Ja nüüd on ta tagasi.