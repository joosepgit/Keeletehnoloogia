arvamus.postimees.ee	 Hirmu silmad Ida-Virumaal on poodidest kadunud tulekustutid ja helkurvestid. Pole, ladudest ka otsas. Defitsiit aga loob defitsiiti: kui näed, et pole, järelikult kõik teised tahavad – ju neil on põhjust tahta, ja siis juba tahaks endale ka. Seesama fenomen on aidanud müüa kõike: alates valuutast kuni vägisi elulooraamatuks venitatud kultuuritegelase intervjuudeni. REKLAAM Nüüd liiguvad jutud, et politsei on korraldanud ajujahi helkurvestita ja tulekustutiteta autojuhtidele. Ei mingit hoiatamist, kohe 3000-kroonine trahv. Kellegi tuttav juba olevat saanud. Nalja pole. Politsei nimetab juttu jaburuseks ja on hakanud uurima, kes säärast kuulujuttu levitab, sest kummalisel kombel olevat sel tegelasel õnnestunud üksteise poole sõrmega näitama panna ka politseinikke endid. Narva korrakaitsjad leiavad, et ju on süüdi nende Jõhvi kolleegid, nood aga jälle, et ju narvakad ikka ise tegid. Tulekustutid ja helkurvestid aga muudkui kaovad poeriiulitelt. Mis seal muud, ju avastas keegi viletsal ajal, kui kaup ei liigu, hea viisi, kuidas kidur käive uuesti kasvama panna.