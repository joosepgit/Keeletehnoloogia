arvamus.postimees.ee	 Neeme Korv: seadusesäutsud Väljend «sahtlisse kirjutama» on vist lootusetult unustuse hõlma vajunud. Kümnend, aga kindlasti paar tagasi veel kirjutati sahtlisse. Luuletusi, koguni romaane. Ideid. Lisaks tagasihoidlikkusele tähendas lisaaeg ka süvenemist, küpsemist. REKLAAM Aeg on muutunud. Poleks kunagi arvanud, et kirjanikutiitel nii kergesti üle huulte tuleb ja ühiskond seda aktsepteerib. Poleks kunagi arvanud, et lahmija, sildikleepija ja demagoog ongi kõvad mehed. Poleks kunagi uskunud, et isegi seadusi hakatakse tegema ja vastu võtma umbes sellise kiirmenetlusega nagu 140-tähemärgiste sõnumitega Twitteri postitusi. Külastab inimest uitmõte ja ongi «säuts» valmis. Kes viitsib veel süveneda? Mõttetus! Kui ütleme «mõeldud-tehtud», on esimene, see mõtlemise etapp, sootuks ahtakeseks kokku kuivanud. «Tehtud-mõeldud!» näib kõlavat 21. sajandi teise kümnendi alguse moto. Mõtlema hakatakse siis, kui jama on majas. Siis, kui saadakse aru, et mäng on läinud üle teatava piiri. Aga mõelda saab sellisel hetkel juba ainult väljapääsu otsides. See ei ole enam mõtlemine, vaid ehe paanika. Midagi niisugust, nagu Urmas Nemvaltsi koomiksitest tuntud siil oma seljakotis kannab. «Küsimusi ei ole.» Kolks! Kõrgemate riigiteenijate ametipalkade seadus kappas läbi riigikogu säherduse vaardiga, et avalikkuse osaks jäigi vaid säutsuda. Ei mingit laiemat arutelu suures saalis, isamaaliitlaste lõpuintriig ja sotside repliik välja arvatud. Aga järelselgitus? Rahvusringhäälingu kolmapäevaõhtust «Foorumit» juhtiv Andres Kuusk laiutas käsi, märkides, et ammuilma pole inimesi olnud nii raske saatesse saada. Ja need, kes tulid, ei suutnud seletada, miks nii, öeldes kord, et see ei ole väga oluline, ja väites järgmises lauses, et oli väga oluline otsus. Elu on raske! Saates osalenud Lembit Kaljuvee sõnutsi teeniks riigikogu liikmed väljaspool parlamenti rohkem. Erki Nool kurtis, et raske on olemasoleva rahaga toime tulla. Aleksei Lotman ütles, et see polnud nende võitlus. Valitsuse töölaualt lendas parlamenti pensioniiga puudutav eelnõu, kaasavaraks sotsiaalministri saatesõna-palve: loodame kiiret menetlust. Jah, rahvastiku vananemine on suur probleem nii meil kui mujal. Kuid kas vajame ikka järjekordset seadusesäutsu, seda nii olulisel, igaüht puudutaval teemal? Avalik arutelu pole probleemiga veel leigekski saanud. Kusjuures pikem menetlusaeg ei tähenda põhimõtteliselt teistsugust otsust. Võib-olla jõutakse debati käigus seisukohale, et reform tuleb veel hoogsamalt läbi viia. Kuid selleks on esmalt vaja aruteluni jõuda.