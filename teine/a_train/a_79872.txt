www.bioneer.ee	 Mitutuhat inimest koguneb eeloleval laupäeval RMK ja Eesti Kontserdi kutsel Ida-Virumaale, et pidada maha seikluslik perepäev põlevkivikarjääris. Kohtla-Nõmme kaevandusmuuseumi alal ning Aidu põlevkivikarjääris toimuv perepäev lõppeb tasuta vabaõhukontserdiga, kus astub üles Terem Kvartett Venemaalt ning kõlavad maailmakuulsad ooperi- ja operetimeloodiad Eesti artistidelt. “Huvi Ida-Virumaa vastu on olnud väga suur, kiirelt täitusid kõik välja pakutud matkad ning oleme suurematest linnadest käima pannud mitmeid lisabusse,” sõnas RMK loodushoiu osakonna juhataja Marge Rammo. “Eilsega sai eelregistreerimine perepäevale küll läbi, ent omal käel kohale tulla ning kontserdist ja muust kohapealsest programmist osa saama on kõik jätkuvalt teretulnud.” Perepäevale oli eilse seisuga registreerunud kaks tuhat osalejat, kõiki neid ootab kohapeal muu programmi kõrval ka tasuta lõuna. Perepäevaga tähistab RMK rahvusvahelist metsa-aastat, õhtune vabaõhukontsert on osa Eesti Kontserdi iga-aastasest “7 linna muusika” festivalist.