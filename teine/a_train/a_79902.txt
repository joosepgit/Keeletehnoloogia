www.naisteleht.ee	 Ronda Ronda maalilised vaated ja väikesed armsad, ent väärikad majakesed on inspireerinud paljusid kunstihuvilisi: F: AGE/Scanpix Kindlasti poleks armas Hispaania väikelinn Ronda nii tuntud, kui seda poleks väisanud ja sellesse armunud paljud kunstnikud. Rondas elas aastaid nii Ernest Hemingway kui Orson Welles – mõlemad mehed ei suutnud linna ilust muidugi ka kirjutamata jätta. Hemingway romaan «Kellele lüüakse hingekella» kirjeldab kodusõjaaegset Hispaaniat, mil kommunistid hukkasid rahvuslasi, visates neid alla ühest kaljust. Seda kirjutades olid Hemingwayl silme ees Ronda El Tajo kaljud. Orson Wellesi tuhk on aga maetud kuulsa härjavõitleja Antonio Ordoñezi maal asuvasse kaevu – see oli tuntud näitleja ja kinematograafi enda soov. Rondasse viivad teed lähevad läbi mägede, pakkudes mõnusa sõiduelamuse. Linnake ise hämmastab oma atmosfääri ja iluga tõsiselt. Ega ta teab mis linnake enam olegi: sinna on kerkinud palju uuselamurajoone, mis meenutavad tavalisi magalaid. Aga sinna polegi asja, õige Ronda on tema südames. Ronda vanalinn on piisavalt pisike, et minna seda avastama jalgsi. Auto võib parkida mõnda parklasse või sobivasse kohta tee äärde. Ronda kõige olulisem vaatamisväärsus on Puente Nuevo ehk Uus sild, mis ühendab linna vana ja uut osa. Selle vaatamiseks roni vanalinnas Guadalevíni jõe lähistel kaljunuki peale või lasku päris jõesängi, sest vaated sillale on sealt veelgi imelisemad. Uuest sillast kagu pool ületab jõge Puente Viejo ehk Vana sild ja kohe selle kõrval on kolmaski, Araablaste sild. Üle Uue silla linna uuemasse ossa jalutades jääb paremat kätt härjavõitlusareen. Seegi on vaatamist väärt! Sten A. Hankewitz