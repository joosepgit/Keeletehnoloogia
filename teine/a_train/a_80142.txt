www.bioneer.ee	 Üheksa vabatahtlikku talgulist Suurbritanniast saabusid Eestisse pühapäeval ja jäävad siia kümneks päevaks. Sisse on seatud end Alam- Pedja looduskaitseala keskel Palupõhja külas asuvasse looduskooli. Talgulisi meelitab Eestisse siinne loodus. Alam-Pedjal on unikaalne võimalus olla kaugel tsivilisatsioonist, keset suuri raba- ja metsamassiive. Kogeda õhtust kanuusõitu käänulistel jõgedel ja nautida hommikupudrul moosi ise korjatud mustikatest. Koostöös oma Suurbritannia partneri BTCV-ga on ELF Briti vabatahtlikele Eesti erinevatel kaitsealadel talguid korraldanud juba kümmekond aastat. Looduskaitselised talgud on Suurbritannias väga populaarsed. BTCV alustas talgute korraldamisega juba 50 aastat tagasi ning lähetab tänaseks maailma erinevatesse paikadesse üle kahesaja tuhande vabatahtliku aastas. Ka Eestis on loodustalgud aasta-aastalt populaarsust kogumas. Inimesed hindavad üha enam võimalust saada mõneks päevaks linnast välja ühendades puhkamise väikse füüsilise tööga. Nautides loodust ja suvemõnusid, kuid andes ühtlasi väärtusliku panuse looduse heaks. Järgmine võimalus ELFi talgutel osaleda on 12.–15. augustini Otepää looduspargis. Otepää talgutel taastatakse võsastuvat pärandkooslust. Pärast tööd tehakse tutvust Otepää kandi loodusega, kuplite ja järvedega, talgulisi kosutab soe saun ja Pühajärv. Teavet ja registreeruda saab ELFi talgute kodulehel www.talgud.ee .