www.bioneer.ee	 Eesti kliimas ei ole nudism mõeldav, riided on meile vajalikud. Aga me saame rõivastega ümber käia ka säästvatel viisidel. Sellest Bioneer täna kirjutabki. Peske riideid jaheda veega. Madalamal temperatuuril pestes hoiame me kokku nii raha kui ka elektrienergia toorainet, milleks Eestis on valdavalt põlevkivi. Lisaks elektrikulule tekitab riiete pesemine ka reovett, mida loodusesse lasta ei või. Eelistage keskkonnasõbralikke pesumasinaid. Säästuefekt on siiski nähtav vaid juhul, kui laote masina täis. Kaasaegsed pesumasinad ei vaja "hingamisruumi", vaid ongi mõeldud terve masinatäie pesemiseks. Kui peseme korraga vaid ühe särgi ja kaks paari sokke, on veekulu sama, mis terve pesumasinatäie rõivaste pesemisel. Peske riideid vastavalt tegelikele vajadusele. Suurbritannias läbiviidud uuring näitas, et tavaline T-särk kulutab oma eluajal 60% energiast just nimelt hooldamise käigus. Arvutus põhineb eeldusel, et T-särki pestakse 25 korda masinaga 60°C režiimiga, kuivatatakse pesukuivatis ja triigitakse. Vähendades temperatuuri, kuivatades nööril ja jättes sokid triikimata, saab igaüks energiakulu kokku hoida. Ja peame endale tunnistama, et sedavõrd tõeliselt määrdunud riideid, mis 60°C või kuumemat pesu sooviksid, ei teki just väga palju. Pigem peseme rõivaid värskendamise eesmärgil. Tutvuge oma pesumasina kasutusjuhendiga. Paljudel inimestel on kodus säästlikud pesumasinad, aga nad ei oska tegelikkuses säästuprogramme kasutada ning ei tunne hooldusvõtteid. Kui te olete pesumasina juhendi ära kaotanud ja tahate programmid ning säästuvõtted meelde tuletada, siis guugeldage oma pesumasina nimetust või küsige poest ehk on teil võimalik eestikeelset juhendit uuesti saada. Netist leidub väga paljude tänapäevaste kodumasinate juhendeid. Kas teie oskate oma pesumasinat kasutada? Tutvuge ka rõivaste pesemisjuhendiga. Kui rõiva etiketile on märgitud 40 kraadi pesemise temperatuuriks, siis pole mõtet riided 60-kraadises vees rikkuda. Kasutage riiete pesemiseks keskkonnasõbralikke pesuvahendeid. Lisaks öko- ja tundliku naha pesupulbritele leidub keskkonnasõbralikuma valiku hulgas ka ökopesugeele, tundliku naha pesugeele, pesupähkleid, pesupalle ja mitmeid kombineeritud vahendeid. Kasutage fosfaadivabasid pesupulbreid, sest fosfaatidega pesupulbrid soodustavad eutrofeerumist. Eutrofeerumine on nähtus, mille korral veekogu koormatakse ülemäärase koguse taimetoitainetega, mis loovad tingimused kaldataimede ja vetikate, kuid halvemal juhul sinivetikate kiireks kasvuks. Nende taimetoitainete juures on Eesti veekogudes kriitiliseks eeskätt fosfor, mis sisaldub fosfaatides ja Läänemeres ka lämmastik. Kuigi pesuvahenditest tingitud fosfori koormus jääb alla 10%, on selle koormuse vähendamine potentsiaalselt kiireim, lihtsaim ja kulutõhusaim viis eutrofeerumisprotsessi kontrolli alla võitmisel. Eutrofeerumine kahjustab kogu ökosüsteemi ja vähendavad veekogude bioloogilist mitmekesisust. Fosfaatide sisaldus võib pesupulbrites olla kuni 30%, pesugeelides tavaliselt väiksem. Pesutabletid on aga kõige kõrgema fosfaadisisaldusega. Kui te ökovahendit osta ei taha või ei saa, siis tasub mõelda tundliku nahaga inimeste jaoks mõeldud vahendite soetamise peale. Võrreldes „tavaliste“ pesuvahenditega on sellistes vahendites vähem liigseid komponente nagu lõhn- ja värvained. Seega on nad vähemalt tervise seisukohast säästvamad. Doseerige pesu- ja loputusvahendit õigesti. Vahendit üle doseerides võivad riided vahendiga kokku jääda ja te peate uuesti riideid loputama asuma. Doseerimise õpetuse saate pesuvahendi pakendilt. Rõivad, mille pesemisel on pesuvahendit liiga palju kasutatud, kipuvad kiiremini määrduma, võivad olla ihu vastas ebameeldivad, tekitada nahaärritust ja jääda värvilt tuhmiks. Kui pesu on väga must ja kangas kannatab leotamist, siis tehke seda. Nii säästate energiakulu ja kasutate vähem kemikaale, sest te ei pea pesema soojema veega ning saate kasutada tavalist pesuvahendikogust.