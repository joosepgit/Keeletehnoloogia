www.bioneer.ee	 Keskkonnainvesteeringute Keskuses allkirjastati rahastusotsused, millega 14 keskkonnahariduse infrastruktuuri projekti saavad kokku ligi 350 miljonit krooni Euroopa Regionaalarengu Fondi toetust. Tehtud otsuste najal uuendatakse näiteks nii Riigimetsa Majandamise Keskuse kui Keskkonnaameti looduskeskuste võrgustikke ning kaua oodatud uuendused viiakse läbi Eesti Loodusmuuseumis ja Pärnu Loodusmajas. Parandamaks ja ühtlustamaks keskkonnahariduse kättesaadavust Pärnumaal, ehitab Pärnumaa Omavalitsuste Liit Pärnu linna moodsa õppehoone, mis võimaldab siduda keskkonnahariduse õppeprotsessi kogu Pärnumaal ühtseks tervikuks ning kaasata enam erinevad siht- ja huvigruppe. Täna toimub Pärnu Loodusmaja õppetöö kolmes erinevas hoones, millest kaks on pea täielikult amortiseerunud ja neid ei ole otstarbekas õppehoonetena renoveerida. Õpperuumide suurus ja arv ei ole vastavuses tegelike vajadustega, mistõttu õpilaste arv ning sihtrühm on piiratud. Loodusmuuseum on Tallinnas ja Harjumaal kõige mitmekesisemat ja mahukamat keskkonnaharidust pakkuv asutus, kus jagatakse õpet mikroskoopilistest objektidest maailma loodusvöönditeni. Kõike seda tehakse väga kitsastes oludes ning hoones, kus muuseum alustas oma tööd üle 60 aasta tagasi. Aastas toimub muuseumis üle 350 aktiivõppel baseeruvat muuseumitundi, mis toovad majja üle 5000 õpilase. Lisaks toimuvad muuseumis ekskursioonid ja loengud, teemaõhtud ja perepäevad, mis alati sisaldavad ka aktiivõppe elemente. Projekti raames rekonstrueeritakse muuseumi esimene korrus ja õppeklass, muretsetakse hariduskeskusele vajalikku tehnikat ning uuendatakse ekspositsiooni vitriine. Riigimetsa Majandamise Keskuse (RMK) sooviks on aga arendada olemasolevat infrastruktuuri ja õpitingimusi RMK looduskeskuste võrgustiku 17 üksuses. Seeläbi paraneks nii piirkondlik kui ka üleriigiline loodushariduse andmine erinevatele huvi- ja vanusrühmadele, mõjutades seeläbi elanikkonna keskkonnateadlikkuse kasvu. RMK looduskeskuste võrgustik on toiminud juba 10 aastat ning pakutav loodushariduslik teenus on avalikkusele valdavalt tasuta. Möödunud aastal osales erinevatel üritustel ja õpiprogrammides üle 38 000 inimese, kellest enamus olid koolilapsed.