www.naisteleht.ee	 Bok Eum Kim Eesti keel on Bok Eumil (hallis) ja Sung Kyungil (sinises) täiuslikult selge, kuid nende käitumisest ja kommetest aimdub korealannadele omast tagasihoidlikkust ja malbust: F: Stanislav Moškov Pisikesed ja malbed korealastest õed Sung Kyung Kim ja Bok Eum Kim võtavad võõra inimese jahmatusest tummaks, kui omavahel perfektses eesti keeles vestlema hakkavad. Bok Eum oli neljane ja Sung Kyung vaid aastane, kui nad kristlikest misjonäridest vanematega Lõuna-Koreast Eestisse kolisid. Vanemal õel on veel üksikuid mälupilte kodumaast, aga noorem on «eestlane mis eestlane», nagu ta ise ütleb. Nende vanemad püüavad Korea kultuuri siin Eestiski iga hinna eest au sees hoida, töötades mõlemad oma emakeelega seotud alal: isa on tõlk ja ema ülikoolis korea keele õppejõud. «Aga vanemate jaoks on Eesti ka ikka kodu ja neil on siin tore sõpruskond, enamuses eestlased,» on Sung Kyung (13) veendunud. «Kodus üritame küll korea keelt rääkida, vähemalt vanemad räägivad meiega,» puhkeb Bok Eum (16) naerma. «Aga kui midagi on vaja rohkem seletada, siis õega suhtleme omavahel ikka eesti keeles.» Kodune toit varieerub perel hakklihakastmest vürtsikate Korea hõrgutisteni, aga jõulud tulevad üsna eestimaised. «Päkapiku ja sussi värk on meil kodus olemas,» tutvustab Sung Kyung. «Jõuluvana pole, aga keegi paneb kuuse alla pakid ikka.» Lõuna-Koreas on jõulud ja aastavahetus sedavõrd tähtsad pühad, et koolilapsed lastakse kolmeks kuuks vaheajale – nagu Eesti õpilased suvevaheajale. «Ja suvel peab käima koolis. Väljas on 30 kraadi ja siis õpid!» ei kujuta Bok Eum seda hästi ette.