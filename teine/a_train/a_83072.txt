arvamus.postimees.ee	 Kui inimene on inimesele hunt Mullustest skandaalidest hoolimata on Man Booker Prize kahtlemata Suurbritannia kõige olulisem kirjandusauhind. Hilary Manteli romaan «Wolf Hall», mis võitis nimetatud preemia 2009. aastal, on kahtlemata suur Inglise romaan, kõneldes pöördelisest perioodist Inglismaa ajaloos – ajast, mil Tudorite dünastia kuningas Henry VIII pärast pikka abielu ihkas lahutust kuninganna Katariinast ja uut abielu Anne Boleyniga. Nagu mõned mäletavad, siis selleks, et lahutuseks luba saada, koristas ta tee pealt eest kardinal Wolsey, lõi 1532. aastal Roomast lahku ja kuulutas end Inglise kiriku peaks. REKLAAM «Wolf Hall» ei räägi õnneks aga mitte niivõrd Tudorite kuulsusrikkast naistevahetajast, ehkki temal on tollastes sündmustes loomulikult kanda põhiroll, kuivõrd kõigest sellest, mis toimub võimukoridoride telgitagustes. Seda läbi sellise ajalooliselt olulise isiku nagu seda oli Thomas Cromwell, lihtlabase sepa poeg, kellest elu kestel kogutud teadmised ja varandus tegid kõigepealt kardinal Wolsey parema käe ja seejärel kuninga nõuandja. Romaanis käsitletakse aastaid 1500–1535 ega kõnelda midagi sellest, kuidas kuningas Cromwellil 1540. aastal igasuguse kohtuta pea maha lasi võtta. Mantel on XVI sajandisse tõsiselt sisse elanud. Taustatöö on olnud põhjalik ja kuivõrd enamik tegelasi on ajaloolised isikud, pidas ta kõigi nende teadaoleva liikumise kohta kirjutamise kestel põhjalikku kartoteeki. Thomas Cromwelli teekond kraaklejast sepapoisist üheks Inglismaa kõige paremaks advokaadiks ja kuninga nõuandjaks joonistub väga selgelt välja. Tegevustik Henry VIII ajalugu pööravate tegude taga tuuaksegi lugejani läbi Thomas Cromwelli silmade. Lugeja näeb, milline on elu ühe sellise jõuka ja mõjuvõimsa tegelase majapidamises, kuidas sedagi laastavad haigused ja äkksurmad, kuidas ühed lapsed surevad ja teised asemele võetakse, lapsi on majas ikka vaja. Inimsuhteid leidub sel saatuse mängulaval kõikvõimalikke. Vihjatakse Cromwelli intsestlikule suhtele omaenda õega, omamoodi huumoriga tutvustatakse lugejale kuulsa utopisti Thomas More’i perekonda, kus naist sõimatakse enam-vähem padakonnaks ja linna pealt korjatakse kenasid tütarlapsi More’i südant rõõmustama. Väga palju jääb siiski vihjete tasandile, seda iseäranis sellise lugeja jaoks, kes ei ole Inglismaa ajalooga nii täpselt kursis, kui seda on inglased ise. Lisaks Thomas Cromwelli elukaarele saavad romaani keskmeks kõikvõimalikud õukonnaintriigid. Need meenutavad kohati lasteaeda ja varateismeliste tõmblemisi – kes parajasti kellega käib, kes kellega rääkida tohib, kes kellele mida annab ja mida vastu saab. Kindlasti hea lugemine tegevpoliitikutele, tavainimesel võib sellest pea ringi käima hakata. Kõik see ümber naiste sebimine paneb mõtlema, kui kurb see on, et arstid ei osanud tollal Henryle öelda, et tema tillukestel poistel pole lihtsalt kuigi palju väge sees ja kui üks sohipoeg juba on, võiks sellega leppida, selle asemel et naistel päid maha raiuda («Divorced, beheaded, died, divorced, beheaded, survived.»). Hilary Manteli kiituseks tuleb öelda, et kõik tegelased on väga inimlikud. Henry VIII, keda harilikult kujutatakse ikka sinihabeliku hoolimatu türannina, on murelik ja närviline ja murrab suures armuvalus käsi. Thomas More’i, kuninga lordkants­lerit, kujutatakse joonlaua allaneelanud pedandina, kes on ümbritsenud end naistega ja uhkustab oma haritud tütardega. Ei pääsenud temagi pea mahavõtmisest. Vähemasti peeti sel puhul kohut. Cromwell on kuidagi liiga hea, liiga täiuslik, ilmselgelt on kirjanikul tema suhtes iseäranis soojad tunded. Hilary Manteli laituseks olen «Wolf Halli» puhul sunnitud nõustuma kirjaniku ja tõlkija Susan Bassnettiga, kes ütles, et ««Wolf Hall» on kohutavalt halvasti kirjutatud… Mantel lihtsalt kirjutas ja kirjutas ja kirjutas». Jah, lugu muudkui veereb ja veereb ja veereb, ja on tegelikult väga põnevate sündmuste kujutamisest hoolimata igav. Kirjandusteadusliku pilguga lugedes võib tuua välja selle, millise ebakõla tekitab lühikeste katkestatud lausete kasutamine, kõik need väljajätted, mis pidevalt mõttetuid katkestusi tekitavad. Kirjutamisviisil ei ole küll XVI sajandiga suurt pistmist ja see dissonants ei tule raamatule kasuks. Nagu juba öeldud, on «Wolf Hall» suur Inglise romaan ja sellisena inglastele kahtlemata oluline. Mujalt vaadatuna on see pigem selline raamat, millele antakse auhind, sest sellistele raamatutele on harjutud auhindu andma. See on kirjutatud kõigi meeste kehtestatud kaanoni reeglite järgi, see kõneleb ajaloos tähtsal kohal olnud meestest ja lehekülgi on ka omajagu. Mis kirjandusse puutub, siis see on selle raamatu puhul teisejärguline. Keda aga huvitab eelkõige ajalugu, leiab siit kindlasti põnevat materjali avastamiseks ja kaasaelamiseks.