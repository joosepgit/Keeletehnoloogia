www.naisteleht.ee	 loe, kuula ja vaata Metsosopran Katherine Jenkins seob oskuslikult klassikalist muusikat popiga. Nii kõlavad ka tema uuel plaadil aariad, hümnid ja lihtsam klassikaline muusika kui pophitid. Kerge sarnasus on selles osas Sarah Brightmaniga, aga Katherine on parem – sellest annab ehk tunnistust seegi, et oma noorele eale (ta on vaid 29ne!) vaatamata on Katherine välja lasknud seitse plaati, mida on üle maailma müüdud üsna hea mitu miljonit. Arvata võib, et käesolevaga see arv suureneb veelgi – selle eest hoolitsevad plaadi produtsent, «kuldse puudutusega» David Foster ning üliilusad meloodiad, mida superkaunis Katherine esitab. Kaasa teevad ka Andrea Bocelli, trompetist Chris Botti, viiulimängija Andre Rieu jpt. Superkangelaste koomiksite järgi treitud filmid ei ole iial olnud teab mis kunstišedöövrid. Vähemalt mis puutub Batmani, Supermani, Spidermani ja jumal teab mis man’e veel. Ega ole seda uus Raud­mehest tehtud linateoski. Aga üks asi on siin siiski erinev. Kui need eespool nimetatud kangelased võitlevad oma sisemiste deemonitega, nii et piinlik hakkab, või võtavad maailma päästmist püha kohusena või üritavad võitu saada oma seesmisest arast ja häbelikust minast, siis Raudmees on paras ülbik, kes tahab kaoses korra loomise vahel ka pidutseda nii et maa must ja kaunitaride seltskonda nautida. Ning kes oleks sellist «kangelast» veel õigem kehastama kui mitte Hollywoodi põline paha poiss Robert Downey Jr?! Meie armusime tema rabavasse sarmi ja veel rabavamatesse musklitesse juba «Raudmehe» esimeses osas ning asi ei lähe paremaks ka siin. Tema teebki selle filmi lahedaks, mängib Raudmehe meie lemmikkangelaseks ja paneb meid vaikselt unistama, et ehk lendab ta oma uhkes rüüs ükskord ka meie akna (või no vähemalt sõidab liftiga ukse) taha. Okei-okei, seda viimast me reaalselt ju ei looda, aga te mõistate, mida me öelda tahame. Lisagem veel juurde terve plejaad häid ja halbu kõrvaltegelasi, alates kaunitaridest Gwyneth Paltrow’st ja Scarlett Johanssonist ning lõpetades Mickey Rourke’iga, kes heljub pärast «Maadleja» edu endiselt laineharjal ja näitleb sellise hooga, et lust vaadata. MGMTst ei saa siiani rääkida, mainimata nende kaht esimest päris suurt hitti «Electric Feel» ja «Kids». Need on ehedad näited sellest, mis juhtub, kui lasta paaril pöörasel poisil teha seda, mida nad üle kõige siin maailmas teha tahavad. Nunnut muusikat. Aga nüüd on MGMT poistest sirgunud noormehed, kes võtavad asja tõsisemalt, on pardale kutsunud võimsa produtsendi ning pakuvad rahvale pisut sügavamat kraami. Ja oi kui kenasti see neil välja tuleb! Žanrit määratleda on sedapuhku raske, aga üks mis kindel: selle muusika järgi saab tantsida buugivuugit ja liibukat oma kallima rinnal, panna see hommikuvõimlemise taustaks või lasta rannas autoraadiost. Njaa, loodame, et päris meesteks ei saa need poisid iial – mängulusti ei tohi nad kaotada! Tina Fey ja Steve Carell, mõlemad kohutavalt kõrgelt hinnatud ja omanäolised koomikud-näitlejad, kehastavad õnnetut abielupaari Clair ja Phil Fosterit, kes avastavad, et nende suhtest on kadunud viimnegi kiresäde. Kuidas nad seda avastavad, on piinlik, aga edasi läheb veel hullemaks. Rutiini seljatamisele lähenevad Frey ja Steve sumomaadlejate kombel — vägisi ja jõuga. Nad otsustavad minna uude poppi söögikohta, aga kuna see on täis, ütlevad nad seal sissepääsemiseks teise abielupaari nime. Siit alates läheb süžee täielikuks klišeeks. Maffiamehed peavadki neid selleks teiseks paariks, tahavad neilt sisse nõuda ühe vana võla ja ähvardavad nad kuskil põik­tänavas maha lasta. Nüüd ei jää Fosteridel üle muud kui põgeneda ja tegutseda. Oh, milline klišee, ütlete teie. Ei-ei, ütleksime teile vastu, kui me oma kõhulihased nii sirgeks saaksime, et taas rääkida suudaksime. Fey ja Carell on lihtsalt vaimustavad! See, kuidas nad ka üsna tavalised dialoogid oma näoilmete, oleku ja omavahelise klapiga superheaks muudavad, on võrratu. Aga miski ei ületa kõrvaltegelasi. Mila Kunis ja James Franco päris vargapaarina on vaatamist väärt. Stseenid, kus nad kõik neljakesi toimetavad, on lihtsalt nii head, et suu jääb ammuli.