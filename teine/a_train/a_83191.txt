www.naisteleht.ee	 loe, kuula ja vaata Ott Leplandi esikplaat kõlabki kui esimene, sellise hoolika oma tee otsimise ja tiivaulatuse järeleproovimisena. Autorite paljusus teeb asja huvitavamaks, kuigi tänu sellele on album nagu koolilapse päev: algul eesti keel, siis hüpe matemaatikasse, siis põige kehalisse, siis looduslugu ... Kellele Oti hääl meeldib, see ei pettu, sest kuulda saab nii romantilist samethäält kui ka tema kaubamärgiks kujunenud «kõik registrid valla» kulminatsioone. Veel tundub, et Ott peab laulude sõnu väga oluliseks, mis on eestikeelse muusika puhul igal juhul väga sümpaatne. Et jälle üks tüütu käsiraamat, mis õpetab tõeliselt täisväärtuslikku elu elama ja bla-bla-bla? Kindlasti mitte! Raputage end eelarvamustest vabaks ja lugege seda raamatut puhta lehena. Peale selle, et ta annab palju ausaid, suisa hingekriipivalt ausaid nõuandeid, kuidas leida endale parim mees, on see raamat ka vapustavalt vaimukas. Ei mingit keerulist psühholoogiat, lihtsalt olge teie ise. Vaid natuke enesekindlam, sest teil on kõik see, mida mehed tahavad! Tõsi, pole naist, kelle süda poleks olnud murtud. Meil kõigil on. Hädaldamisest ja mõttetutest suhetest tuleb nüüd lahti lasta ning vaadata lootusrikkalt tulevikku, sest kui loobume armastusest, loobume ka iseendast. «Nüüd on minu silmad kõike näinud ja võiks rahus surra!» Nõnda võiksid öelda Rootsi ajakirjaniku Stieg Larssoni krimiromaani kolmanda osa ekraniseeringu ära vaadanud fännid. Rahulolevana ohkavad nad kindlasti, sest kolmas osa ei jää esimesele kahele sugugi alla. Viimase filmi läbivaks teemaks on Lisbethi nime puhastamine, halbade kohtusse või teise ilma saatmine ning kaitsepolitsei salajase Sektsiooni paljastamine. Kui eelmises kahes rahmeldas ja kakles naispeategelane, tumeda minevikuga arvutihäkker Lis­beth Salander nii, et higi- ja verepull otsa ees, siis nüüd on ta suurema osa ajast aheldatud voodi külge, siis arestikambrisse ja siis kohtusaali tooli. See aga ei muuda Lisbethi rolli igavamaks ja filmi lõpus astub ta rind rinna vastas taplusesse ka oma kaks korda suurema roimarist poolvenna Ronald Niedermanniga. Ja otse loomulikult häkib Lisbeth kõikide kurikaelte meiliboksidesse ning isiklikele veebilehekülgedele nii, kuis jaksab. Ikka selleks, et headus võidaks kurjuse. See-eest armiline, kuid sümpaatne Mikael Blomk­vist rahmeldab ja rapib lausa kahe eest. Verd lendab nii tema näost kui sulest, kui ta paljastab lugejatele ahistatud Lisbethi loo ja tõestab tüdruku süütuse. Kuigi põnevat linateost jagub tervelt kaheks ja pooleks tunniks, on see siiski vaid osake raamatust, mida lugemata võib see tohutult närvekõditav lugu jääda sügavuti läbi elamata. Nii et kui teil on vähegi jõudu, siis närige ikka raamatu 600 lehekülge ka läbi. Kui Islandi bänd Sigur Ros jaanuaris teatas, et nad panevad natukeseks ajaks pillid kotti, et pühenduda rohkem oma peredele, olid fännid kurvad. Aga nüüd tuleb välja, et kurvastamiseks polnud põhjust, sest vähemalt nende laulja Jonsi Birgissoni pere paistab elavat salvestusstuudios! Kuidas muidu on ta suutnud nii ruttu hakkama saada nii hea plaadiga! Siin on selgelt kuulda, kui tähtis on Jonsi roll Sigur Rosis: tema plaat on minimalistlikult tüüne, aga samas on tunda oluliselt enam tegemise lõbu ja vabadust. Ja loomulikult tema hääl, tema kõrge-karge hääl! Huvitav, kas mõnel fännil on ikka kahju, et bänd puhkuse võttis? Vaevalt, kui vahepeal sellist lohutust pakutakse! Eestist on kirjutama hakanud paljud välismaa mehed. Võtkem kas või Justin Petrone või Eesti Ekspressi kolumnist Joao. Üldiselt on nad väga tähelepanelikud, üldistusvõimelised ja tunduvad vahel Eestit armastavat rohkemgi kui siin lehmapiima ja kartuli peal üles kasvanud kohalikud. Miks see nii on, ei tule muidugi välja ka pika arutelu tulemusena (Joao süüdistab selles näiteks kõikjal levivat WiFit!) ja eestlaste lõppematu pärimise peale. Kirjutada oskavad need mehed väga hästi. Aga Joaos on üks asi eriline – tema pisut sarkastiline, kuid soe huumor passib eestlastele suurepäraselt! Eestis elav välismaalane peabki ju omama väga arenenud huumorimeelt...