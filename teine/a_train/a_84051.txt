www.bioneer.ee	 5. ja 6. septembril avanevad taas Uue Maailma asumi tänavad turgudele, kohvikutele, kontsertidele, näitustele ning kõigile huvilistele. Kolmanda Uue Maailma festivali hüüdlause on "See ei ole lihtsalt tänav, see on minu kodutänav". Eesmärk on näidata, et tänav pole ainult liikumiskoridor, vaid kodukandi osa ja kohtumise ning koos tegemise paik. Festivali alguseks on laupäeval kell 12 Telliskivi loomelinnakust Uue Maailma poole teele asuv rongkäik koostöös Telliskivi seltsi ja Polymeri kultuuritehasega. Ametlik avamine toimub kell 13 Väike-Ameerika, Kesk-Ameerika ja Luha tn ristmikul e. Uue Maailma Platsil. Tänavafestivali kava hõlmab nii muusikat ja tantsu, kui ka jalgpalli ning malet, põhirõhk on aga kohalike elanike kaasamisel ja isetegemisel. Avatud on seitse tänavakohvikut ja traditsiooniline tänavaturg. Uue Maailma meistrite poolt juhendatavates töötubades saab meisterdada linnupesakasti või sepistada endale ilusa raudnaela. Uue Maailma Platsil on üles seatud lava, kus esinevad Jäääär, Jaan Pehk koos Jarek Kasari ja Vaiko Eplikuga, Zahir, Under Marié jt. Noortekeskuses on avatud doonorituba. Festivalil toimub ka hulk loenguid - esmaabist, tuleohutusest, Uue Maailma asumi aedadest ja mobiiliga pildistamisest. Mõlemal päeval on avatud ka lastenurk. Külastada saab Velokuuri ning kohalikku lemmikraamatukogu Kapsad. Nagu ikka, paneb festivalile punkti filmiõhtu. Sel korral viib seda läbi re¸issöör René Vilbre, kes tutvustab oma untsuläinud filmiprojekte.