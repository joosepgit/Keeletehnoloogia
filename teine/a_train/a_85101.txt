www.bioneer.ee	 Uue jäätmehoolduseeskirja vastuvõtmise tingisid muudatused jäätmeseaduses. Samuti on eeskirjaga liidetud seni eraldi määruses käsitlemist leidnud korraldatud jäätmeveo nõuded. Uus eeskiri kohustab biojäätmeid eraldi koguma ning vastav mahuti tuleb paigaldada kõigi 10 ja enama korteriga elamute juurde. Kinnistutele, mis ei ole elamumaa, tuleb panna konteiner siis, kui biojäätmeid tekib vähemalt 80 liitrit nädalas. Biojäätmete mahutisse võib panna tahkeid biolagunevaid köögi- ja aiajäätmeid. Eraldi vanapaberikonteiner peab uute nõuete kohaselt olema kõigi vähemalt 5 korteriga elamute juures sõltumata maja küttesüsteemist, seni oli see nõutud 10 ja enama korteri puhul. Vanapaberi ja biojäätmete kogumise muudatused jõustuvad Tartus järk-järgult vastavalt sellele, kuidas lõpevad praegused korraldatud jäätmeveo lepingud ja sõlmitakse uued. I ja III veopiirkonnas, mis hõlmavad Supilinna,Kesklinna,Veerikut ja Karlova, Annelinna tagumist osa ja Ihastet, lõpevad lepingud tänavu 30. oktoobril, II ja IV veopiirkonnas Tammelinn, Ropka, Ülejõe, Raadi aga 31. jaanuaril 2015. Jäätmevedu on uue eeskirja kohaselt lubatud kogu linnas kella kuuest hommikul kümneni õhtul. Seni võis kell kuus alustada ainult magistraaltänavate ääres, mujal kell seitse.