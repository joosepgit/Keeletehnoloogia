www.naisteleht.ee	 Mägede südames tuksub Aafrika pühapaik Etioopia põhjaosas asub ristiusuliste püha linn – Lalibela. Kuna paljud sealsed ajaloolised ehitised on Jeruusalemma pühade hoonete nimekaimud, kutsutakse linnakestki tihti Uueks Jeruusalemmaks. Ristiusulistele on Lalibela olulise tähtsusega koht — Etioopia on Armeenia järel vanuselt maailma teine kristlik maa. Seepärast külastab seda kiiresti arenevat paigakest peale kultuurihuviliste turistide ka hulgaliselt palverändureid. Kõige ligitõmbavamad vaatamisväärsused Lalibelas on kahtlemata üksteist keskaegset kaljudesse raiutud monoliit- ja koopakirikut, mida ühendavad kitsad tunnelid. Kaljukirikud jagunevad kaheks: ühed esindavad maist ning teised taevalikku Jeruusalemma. Nende vahel voolab Jordani jõgi. Linn koos kirikutega on kantud UNESCO maailmapärandi nimistusse. Peale usulis-kultuuriliste elamuste pakub Lalibela ka maisemaid meelelisi naudinguid, näiteks külastades sipelgapesana kihavat värvikat turgu, kus müüakse kõike eeslitest kummiplätudeni. Ja väsitava päeva lõpetuseks võib mõnes hubases lokaalis meeveini mekkida. Ent püha raugus langeb te peale ometigi — õhtu hakul silmapiirist kaugemale ulatuvate mägede kohale langeva päikese kumas aimub midagi ebamaist. Laura Seeman Kohvimaa Etioopia kohvitseremoonia on rituaal, mille käigus juuakse vähemalt kolm tassi kohvi ja süüakse arutult popkorni. Tseremoonia võib aset leida igas kodus ja kui sellele kutsutakse, ei tohi keelduda – see kutse on erilise austuse märk. Elamus: Yemerhanna Kristos Tee paradiisi võib olla põrgulik – Lalibelast pooleteisetunnise rappuva-hüppava autosõidu kaugusel asub imeline koopasse ehitatud klooster Yemerhanna Kristos. Kuidas kohale saab? Lihtsaim ja mugavaim on lennata kõigepealt Etioopia pealinna Addis Abebasse ja sealt Ethiopian Airlinesiga Lalibelasse. Pealinnast viib pühasse linna ka buss, kuid see sõit kestab kaks päeva – lennuk lendab vaid tunni. Erineva hinnaklassiga majutuskohti leiab kogu linnast palju, kuid tasub kuulda võtta soovitusi veebi­lehekülgedel tripadvisor.co ja wikitravel.org.