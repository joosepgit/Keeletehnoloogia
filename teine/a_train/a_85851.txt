www.naisteleht.ee	 ravitaim «Kui ravimtaimed on kuivad, tuleb need kohe purki pista. Enne võib neid peenendada umbes kahesentimeetristeks tükkideks, nii mahub purki rohkem,» selgitab Väinsaar.: F: Helin Loik Oled otsustanud, et sulle apteegiravimitest aitab. Et ei pea iga köhatuse peale pihuga tablette sööma, parem jood ravivat taimeteed. Ja taimed korjad ise! Ja kuivatad ise! Kui raske see ikka olla saab? Saab. Ravimtaimede kogumises ei tundu olevat midagi üle jõu käivat. Aga kui teemasse veidi süveneda, saab ruttu selgeks, et ainult iseenese tarkusest ei tasu sahmima hakata. Enne uuri ikka täpselt järele, milliseid võimeid mis taim endas peidab! Taimeteadlase Tiiu Väinsaare meelest võiks ühes kodus leiduda külmetuse vastu pärnaõisi ja köha vastu punet, kassinaeriõisi, tee- ja paiselehti ning männikasve. Palaviku väljaajamiseks passivad hästi angervaks ja jõhvikas ning kurguhädade tagasitõrjumiseks saialill ja kuristamiseks salvei. Uuri, õpi... Ja uuri veel! Need, kes lapsepõlvesuved maal vanaisa-vanaema juures veetnud, mäletavad kindlasti ajalehti ja suurrätte, mille peal alalõpmata midagi kuivas. Ei paistnud ses asjas mingit kunsti olevat: taimed toodi metsast koju, pandi kuivama, pisteti purki ja oligi rohi iga tõve vastu olemas. Tegelikult on kõik ravimtaimedega seonduv palju keerulisem: igal taimel on oma korjeaeg ja kindlad osad, mida ravitsemiseks kasutatakse; omaette teadus on kuivatamine ja päris ükskõik pole seegi, mil moel drooge säilitatakse. Rääkimata sellest, et kõigepealt peab teadma, milline üks või teine taim välja näeb ja kust neid looduses leida. Väinsaar paneb südamele, et ravimtaimi ei kogutaks vahetult suure maantee äärest — seal on saastatus väga tugev. Korjealad peaksid magistraalidest jääma vähemalt 0,3 kilomeetri kaugusele.