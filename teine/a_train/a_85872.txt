www.naisteleht.ee	 Ema jälgedes iluvõimlemisega tegelev tütar Carmel, kes emale sarnaselt on ka ülimalt nääpsuke, sööb Janika kinnitusel täiesti normaalselt. 176 sentimeetrit pikk Janika kaalus omal ajal Nõukogude Liidu iluvõimlemiskoondisesse kuuludes vaid 50 kilo (praegu 56)! «Seal kaaluti meid igal hommikul nagu põrsaid,» meenutab ta. Söögilauast möödudes soovisid treenerid tüdrukutele halba isu ja paljud neiud manustasid allavõtmiseks diureetikume ning lahtisteid... Kes liiga palju kaalus, saadeti koju — Nõukogudemaa oli suur ja lai ning andekaid tüdrukuid palju. Janikale ei tekitanud kaalus püsimine erilist raskust, ent ta imestab siiamaani, et kuidas ikkagi saadi nõnda söömist ära keelata. «Kogu aeg öeldi, et ära söö, ära söö! Aga millest siis elama pidi, ainult õhust ja armastusest?» mõtiskleb ta. Oma iluvõimlemisõpilastele annab ta küll toitumissoovitusi, aga mitte stiilis «ärge sööge üldse kunagi midagi». «No mingit moonisaia või sõõrikut ei ole mõtet kohvikusse sööma minna...» lausub ta. Kaasa Kaupo kuulutab selle peale, et moonisai on väga hea. Janika vaid muigab ja sõnab, et las see moonisai siis olla, aga haruharva. Naine soovitab süüa korraga vähem, aga tihedamini — siis ei teki sellist nälga, et kui lõpuks laua taha saad, õgid end oimetuks. Janika rõhutab, et toitumist ja kehakaalu jälgides ei tohi peast hulluks minna. «Igal inimesel on looduse poolt antud oma kehatüüp, mida ikka väga muuta ei anna,» lohutab ta neid, kellest kunagi piitsavarsi ei saa. Ei peagi saama. Eve Jaakson Kaupo spagetiroog 500 g kirsstomateid 150 g kivideta musti oliive 400 g spagette 90 ml oliiviõli (extra virgin) 10 ml punaveiniäädikat 1 tl majoraani peotäis värsket basiilikut 1 suur küüslauk soola värskelt jahvatatud musta pipart Lõika kirsstomatid pooleks. Sega juurde oliivid ja hakitud küüslauk. Sega kokku oliiviõli, veiniäädikas ja majoraan ning lisa tomati-oliivisegule, puista maitse järgi sisse soola ja musta pipart. Pane veepott tulele. Kuni vesi keema läheb, haki basiilik. Keevasse vette pane maitse järgi soola ja sorts toiduõli ning siis spagetid. Keeda neid pakendil määratud aeg. Spagettide keemise ajal sega tomatisegu paar korda, lisa ka basiilik. Kui spagetid on keenud ja kurnatud, sega neile sisse tomati-oliivisegu. Söö kohe. Janika Tosca kook Põhi: 100 g võid 2 muna 1,5 dl suhkrut 2 dl jahu 1 tl küpsetuspulbrit 0,5 dl piima Kate: 100 g võid 1 dl suhkrut 2 spl jahu 2 spl piima 50 g kookoshelbeid 100 g mandlilaaste Sulata või ja jäta jahtuma. Vahusta toasoojad munad suhkruga, lisa vähehaaval küpsetuspulbriga segatud jahu, või ja piim. Sega õrnalt. Küpseta 200kraadises ahjus 20 minutit. Samal ajal pane katteained potti ja kuumuta pidevalt segades mõni minut, kuni segu pakseneb. Vala kate koogile ja lase sel veel 10–15 minutit küpseda. Serveerimisel võib lisada vanillijäätist või vahukoort. NB! Kook maitseb hästi ka järgmisel päeval!