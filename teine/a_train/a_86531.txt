arvamus.postimees.ee	 Rimi: võitleme juba praegu suitsetajatega Rimi on riigi ettepanekutest sõltumatult teinud enda territooriumil suitsetamise ja tubakatoodete ostmise oluliselt ebamugavamaks, kui seadus seda muuta käsib, kirjutab Rimi pressiesindaja Katrin Bats Postimehe arvamusportaalis. REKLAAM Meieni on aeg-ajalt jõudnud signaalid klientidelt, kellele ei meeldi kaupluste ees suitsetavad inimesed, ning seetõttu oleme seda meelt, et avalike hoonete ees suitsetamist võiks tõepoolest seadusega piirata. Suitsuruumid on täna veel vaid üksikutes Rimi kauplustes, enamuses on need likvideeritud. Näiteks Rimi kontori suitsuruum on muudetud võimalikult ebamugavaks, ruum on ilma akende ning toolideta. Kaupluste töötajatel on selle territooriumil suitsetamine keelatud. Seega, suitsuruumi puudumisel on suitsetaja ainus võimalus teha seda kauplusest eemal. Samuti oleme maksnud lisaboonust Rimi keskköögi töötajatele, kes tööajal ei suitseta. Täna saame öelda, et sel projektil on olnud väga positiivne mõju - väga paljud on suitsetamisest lausa loobunud. Vastavalt Rimi hiljuti käivitatud terviseprogrammile teeme kõik endast oleneva, et suitsetamist piirata. See oli ka põhjus, miks viisime sigaretimüügi suurtes kauplustes infolauda – ehk teeb see suitsude ostmise võimalikult ebamugavaks ning loodetavasti jätab nii mõnigi paki sootuks ostmata. Samuti on Rimi osalenud alati erinevate organisatsioonide suitsetamisvastastes projektides. Selliseid viib läbi näiteks Tervise Arengu Instituut. Usun, et kõige efektiivsemad on kindlasti suitsetajale otsest kasu toovad programmid, näiteks mittesuitsetajale pakutav boonus rahas või lisapuhkusepäevades oleks kindlasti väga motiveeriv. Samas, kindlasti annaks efekti ka suitsetamisest loobumiseks vajalikud võimalikult soodsad ja kergelt kättesaadavad abivahendid. Postimehe arvamusportaal küsib täna erinevatelt asutustelt, kuidas suhtuksid nad ja nende töötajad sellesse, kui jõustuks suitsuruume ja majade ees suitsetamist keelav seadus.