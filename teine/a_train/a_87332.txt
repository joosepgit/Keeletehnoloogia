www.naisteleht.ee	 Lake District Kui ilm on nii sant, et ükski hea peremees ei aja ka oma koera majast välja, avaldub Lake Districti ilu kogu oma karguses: F: AP/Scanpix Järvedemaa, The Lake District, on imekaunis mägine ala Inglismaal, mille mäed tõmbavad ligi vihmapilvi ning lummavad romantikuid ja unistajaid. Järvedemaa ehk Lake District või ka lihtsalt The Lakes või Lakeland asub Inglismaa loodeosas, ulatudes põhjapool vastu Šotimaa piiri. Seal näeb veel tänagi ka nn Hadriani müüri, mille ehitasid roomlased aastatel 120–128 metsikute šoti hõimude tõrjumiseks. Järvedemaa lõunapoolsesse ossa, Windermere’i järve ümbrusesse hakkas suvitajaid ilmuma 19. sajandil. Ammu enne neid oskas looduskaunist piirkonda hinnata aadelkond, kes ehitas sinna kindlus-losse, millest paljud on nüüd riiklike kultuuriväärtusena avatud ka lihtsurelikust külastajale. Neist kuulsaim on Holker Hall, mis väljastpoolt meenutab rohkem kindlust kui suurt elumaja, kuid mille avarad ruumid on üllatavalt hubased. Holker Halli aiad ja tohutud pargialad uhkeldavad mitmekesise ja vana taimestikuga. Ühe sealse niinepuu vanuseks arvatakse olevat üle 300 aasta! Lisaks huvitavale ajaloole pakub Lake District maalilisi looduspilte, ükskõik kas mööda maad või vett sõites. Tumehallist kivist majad on iseloomulikud nii linnakestele kui küladele ja harmoneeruvad toonilt iga natukese aja tagant taevasse kerkivate vihmapilvedega. Siis on kitsukesed, ronitaimedesse uppuvate kiviaedadega ääristatud teed vihmast märjad ja järveveed külmalt hõbedased. Aga kui särab päike, kirendavad maamajade aedades lilled. Neid on isutatud ka potidesse-korvidesse, linnamajades kastidesse, laternapostidele ja kõnniteede servadele. See ilu võtab hinge kinni. Riina Robinson