www.bioneer.ee	 Geniaalsed leiutised ei pea olema alati keerulised. Mõnikord on lahendused nii lihtsad, et kui nendeni jõutakse, tundub mõistetamatu, kuidas varem sellise asja peale ei tuldud. Üks sellistest leiutistest on silinderjas Q-tünn. Te pole sellest midagi kuulnud? Siis lugege ja mõelge kaasa. Aafrikas on vee hankimine raske töö, sest kaevud asuvad sageli kaugel. Naised ja lapsed peavad vee nimel pikki vahemaid maha käima. Traditsiooniliste veenõudega tuleb tee kaevule ette võtta mitu korda päevas. Vanasti käidi vee järel suurte kannudega, mida kanti kas pealael, kookude abil turjal või seoti selga. Vee hankimine on aastatuhandeid olnud väga raske töö. Tänapäeval kogutakse vett suurtesse tsisternidesse, mida tassitakse aiakärude kaasabil. See viis ei ole kergem. Lahenduse raskele tassimisele on tegelikult juba olemas – 1990ndatel aastatel käidi välja idee silindrikujulisest tünnist, mida tema välimuse tõttu hakati kutsuma Q-tünniks. Tegemist on lihtsa plastiknõuga, mida saab enda järgi tirida. Q-tünni abil saavad inimesed korraga transportida kuni 50 liitrit vett (5-6 ämbritäit) ja nad ei pea selleks raskusi tassima. Q-tünn liigub ratta kombel ja tirimisnöör moodustab ratta telje. Nii saavad näiteks lapsed koju tuua rohkem vett, kui nad ise kaaluvad. Ka naiste elu on Q-tünni abil lihtsam. Aafrikas on kasutusel ka loomade abil veetavad Q-tünnid. Need mahutavad veelgi enam vett.