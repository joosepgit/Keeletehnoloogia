www.naisteleht.ee	 A-hepatiit murdis poole aasta eest maha pereisa Ilmari ning lapsed Kati ja Kristjani. Pereema Kersti jäi puutumata, sest tema on kollatõbe juba lapsena põdenud ning reeglina tabab see tõbi vaid kord elus: F: Kalev Lilleorg «Täielik šokk! See on ju mustuse haigus,» meenutab Parksepa kooli direktor Ilmar Kesselmann esimest mõtet, kui tema perele lajatati diagnoosiks A-hepatiit. Perekond Kesselmannil: isa Ilmaril (52), ema Kerstil (41), lastel Katil (12) ja Kristjanil (6), on suvest saati uus tervitus: «Palun peske käed puhtaks!“ Mitte et nad enne poleks puhtusest lugu pidanud, aga nad ei taha enam riskida. Kõige rängemini pures tõbi pereisa Ilmarit. «Mul pole elu sees nii rasket haigust olnud,» tunnistab ta lootuses, et enam iial midagi sellist läbi elama ei pea. Mullu kevadel seadis perekond Kesselmann puhkuseplaane. Nad polnud varem koos piiri taga käinud ja otsustasid juuli viimasel nädalal sõita lõunasse – Riiga. Kutsusid naabritest sõbrad ka kaasa. «Tollal ei räägitud veel Lätis levivast haigusest midagi,» meenutab Kersti. Nädal Riias oli lõbus ja meeldejääv. Kinnituseks toovad Kesselmannid välja reisipildid. «Loomaaias käisime ja ujumas ja...» jutustab tütar Kati. Et nad Lätist lisaks reisimälestustele kurja tõve kaasa tõid, said nad teada alles kuu hiljem. Kuigi haiguse kõrgpunktist on möödas pool aastat, mäletab Kersti haiguse kronoloogiat kui eilset päeva: «Palavik tõusis esmaspäeval 39 kraadini. Üks särkide vahetamine käis kogu aeg.» Ükski tavapärane ravim palavikku alla ei võtnud. Laupäeval enne 1. septembrit märkas naine, et abikaasa silmad on kahtlaselt kollakad. Laupäeval lõuna paiku läksid Kersti ja Kati koolilapsele uusi rõivaid ostma. «Juba poes ütles Kati, et ta ei jõua ja ohkas kogu aeg. Märkasin, et ka tema silmad on kollased,» räägib ema. Koju naastes mõistis Kersti, et pikka pidu siin enam pole. «Kutsusin kiirabi. Ilmar viidi kohe ära.» See kooliaasta jäigi koolidirektoril avamata. «Kingitus» Lätist «Astusin Võru kiirabi vastuvõttu sisse sõnadega, et mu naine arvab, et mul on kollatõbi. Seal öeldi, et kummaline mees – arvab, et tal on kollatõbi!» naerab Ilmar. Ent kui vereproovi vastused käes, suunasid arstid mehe otsekohe Tartusse edasi. «Maksavähi ja mingi muu haiguse kahtlusega, kirjutasid nad,» meenutab Ilmar. Patsient paanikasse ei sattunud, aga ehmatas veidi ikka. Kersti sõitis lastega veidi hiljem isale Tartusse järele. «Saatekiri oli ainult Ilmarile,» pistab Kersti vahele. Tee peal helistas Ilmar tuttavale Tartu arstile ja ütles, et Katiga on samuti midagi viltu. «Kati võeti samal päeval haiglasse. Esmaspäeval viisin Kristjani järele,» märgib Kersti. Tartus uuriti perekonnalt, kas nad pole ehk kuskil reisil käinud. Kesselmannid polnud kordagi kahtlustanud, et võisid Lätist «kingitusega» tagasi tulla. Kõige raskemini põdes haiguse läbi Ilmar ja kõige kergemini pääses Kati, Kristjan jäi nende kahe vahepeale. «Hea, et ma ei nakatanud kedagi teist,» hingab Ilmar kergendatult. Tal on ka kaks suuremat last, kellega ta samuti tihedalt lävib. Elu õppetund Ilmar on eluaeg sporti teinud ja treener olnud. Erki Noolgi on tema käe all harjutanud. «Ja nüüd selline pauk! Veel praegugi pole mu proovid päris korras, aga ma pole enam nakkav,» lohutab ta. «Imelik oli see, et sõpradega, kes ju kogu aeg meiega koos olid, ei juhtunud midagi,» imestavad Kesselmannid. Ehkki kõik tuttavad teavad, milline kuri tõbi nende peret tabas, pole keegi peljanud terekätt anda ega jätnud seepärast külla tulemata. Pigem on kõik sõbrad ja lähedased suureks toeks olnud. «Seda peab küll ütlema, et meie pere menüü on muutunud. Rasvane toit, leib, sool ja veel üht-teist olid vahepeal ju päris keelatud, eks sealt tekkisid uued harjumused. Mina hakkasin näiteks sööma mett,» jutustab Ilmar. Lapsed said haiglast oma elu kõige hirmsama toiduelamuse, sest neile anti ainult maitsetuid püreesuppe. «See oli jube!» väristab Kati õlgu. Kesselmannid teavad hästi, et A-hepatiidist räägitakse kui mustade käte haigusest. Seda suuremas segaduses on nad tänaseni, et kuidas see just nende peret tabas. «Me oleme lapsi alati õpetanud, et iga tualetis käigu järel tuleb käsi pesta ja enne iga söögikorda ja...» räägib Ilmar ja lisab, et küllap oli see, et just nemad haigeks jäid, ikka puhas kokkusattumus. Just sellesama usu tõttu pole nende pere loobunud edaspidigi reisimisest. «Ja ka Lätti läheme ühel päeval kindlasti veel!» kinnitavad nad ühest suust. Kaire-Külli Kuldbek Mis on viiruslik A-hepatiit? A-hepatiidi viiruse puhul on tegu nn mustade käte haigusega, sest viirus eritub organismist roojaga ning kandub edasi otsese kontakti, pesemata käte, saastunud vee ja toiduga. Nakkust inimeselt inimesele soodustab pikaajaline lähikontakt kodus, koolis, laagris või mujal. Veega levib nakkus eelkõige puuduliku kanalisatsiooni ja veevarustuse kaudu. Nakkuse võib saada, pestes toorest toitu saastunud veega või valmistades sellest jääd. A-hepatiidi võib saada ka töötlemata meresaadustest. Viirusliku A-hepatiidiga puututakse kõige sagedamini kokku reisides. Seepärast hoidu ohustatud piirkondades keetmata vee, jääga jahutatud jookide, termiliselt töötlemata puu- ja juurviljade ning mereandide tarbimisest. Haigussümptomid ilmnevad kuni poolteist kuud pärast nakatumist. Esinevad väsimus, palavik, oksendamine, nahk võib muutuda kollakaks ja sügelevaks, uriin tumedaks ja väljaheide heledaks. Allikas: www.hepatiit.net