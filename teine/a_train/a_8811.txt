www.naisteleht.ee	 Aroonia: tagasihoidliku välimusega vitamiinipomm Aroonianaps: F: Helin Loik Kui sa oled legendaarsete arooniasõdade pidamiseks juba liiga vana, kas sul on siis nende mustade hapude marjadega ka midagi mõistlikku peale hakata? On küll, sest aroonias peitub peaaegu samasugune ramm nagu astelpajus. Arooniamarjad mõjuvad hästi seedimisele, aitavad kõrgvererõhktõve puhul olemist kergendada ja annavad piisavalt vitamiine ka haiguste ennetamiseks. Seega tasub arooniaid ja neist valmistatud hoidiseid talvisel ajal eriti kõrgelt hinnata. Kadri Karp Eesti Põllumajandusülikoolist rõhutab, et aroonia puhul on vaat et tähtsaim fakt, et see on täiesti haiguse- ja kahjurivaba. Hästisäilivaid arooniamarju ei maksa põõsast noppida kohe, kui need valmima hakkavad — kõige paremini mekivad need mustad marjad siis, kui esimesed öökülmad on neist üle käinud. Vihje, et arooniad on küpsed, on ka see, kui linnuparv sinu hoolega hoitud põõsaid tühjendama kukub. Peleta linnud eemale ja korja marjad pihuga ära — marjaraagusid pole enam vaja eemaldada. Arooniast saab valmistada kõike, mida näiteks õunastki: mahla, napsu, moosi, kompotti, kooke ja pirukaid. Aga kui sa suur kokandushuviline pole, võid marjad lihtsalt kuivatada ja õhukindlasse karpi sulgeda. Nii säilivad need koguni paar aastat. Anna-Liisa Mets Arooniasiirup 1 l arooniamahla 500 g suhkrut 1 sidrun Auruta või keeda arooniatest mahl. Lisa liitri mahla kohta pool kilogrammi suhkrut ja ühe sidruni mahl ning kuumuta keemiseni. Lase paar minutit keeda ja tõsta tulelt. Vala kuumalt pudelitesse ja sulge õhukindlalt. Säilita jahedas. Aroonianaps 1 l 40kraadist viina või valget rummi 1 kg arooniaid 1 kg suhkrut Sega kõik koostisained (kui soovid, lisa ka ploome või astelpajumarju) purki kokku ja jäta kolmeks kuuks külmkappi. Sega, kui meenub. Kui aeg on täis, kurna segu läbi riide ja vala pudelisse. See on suurepärane naps, mis valmib täpselt jõuluajaks. Veidike teravam kingitus kuuse alla! Vihje! Viinas ligunenud marjadest (nii arooniatest, ploomidest kui astelpajumarjadest) võid teha kisselli ja serveerida vahukoorega. Arooniamoos 4 kg puhastatud arooniaid 3 kg puhastatud õunu 3–4 kg suhkrut 1 klaas vett Et puhas arooniamoos pole kuigi hea suutäis, tasub sellesse pista ka õunu. Puhasta õunad ja lõika tükkideks. Puhasta arooniad. Vala poti põhja klaas vett, lisa arooniad ja õunad ning suhkur. Keeda tasasel tulel aeg-ajalt segades paar-kolm tundi. Mida kauem keedad, seda paksem moos tuleb. Pane keedis kuumalt puhastesse purkidesse ja kaaneta.