www.naisteleht.ee	 TEEMAD Summ-summ-summ-summ, lendab mesimumm... 3. Juuli 2009 - 10:19 | naisteleht Marta on allergiline mesilaste ja herilaste mürgi ning õietolmu vastu. Kui tütar kassi soovis, oli Kai lemmiku perre võtmisega nõus. Seni ei ole Martal uusi allergianähte ilmnenud.: F: Stanislav Moškov Üheksa-aastane Marta sai mullu herilaselt nõelata, pistekoht paistetas kohutavalt üles, tõusis palavik ja tekkis pea- ning kõhuvalu. «Et halb enesetunne kuidagi üle ei tahtnud minna, tekkis mõte, et ehk on Marta allergiline,» meenutab tüdruku ema Kai Juhkami nende pere elukorralduse muutuse algust. Et kahtlused ümber lükata või neile kinnitust saada, käis Kai Martaga eelmisel sügisel allergoloogi vastuvõtul. «Kiletiivaliste allergia tasemeid on kolm ning Martal diagnoositi neist keskmine,» lausub Kai. See tähendab, et kui rohtu ei ole õigel ajal käepärast, võib nõelata saanud laps lämbuda. Ühelgi emal pole lihtne sellist teadet kuulda. Meditsiinitöötajana on Kai enamikust siiski paremini kursis võimalustega, mida tänapäeva arstiteadus pakub: «Anafülaktilise ehk surmava reaktsiooni ainsaks raviks on EpiPen ehk adrenaliini automaatsüstal, mis ka Martale välja kirjutati. Et ravim peab alati käepärast olema, käibki laps nüüd kõikjal ringi, punane kotike rohuga truu kaaslasena üle õla rippumas.» Marta tunnistab ausalt, et vahel ununeb tal kotike koju, kuid ema-isa helistavad aeg-ajalt, et küsida, kas see on ikka kaasas. Ning siis ei jää üle muud, kui tuleb koju koti järele lipata. Kai on lähedasi, sõpru ja õpetajaid teavitanud, millist ohtu mesilinnud ja herilased Martale kujutavad. Räägitud on ka sellest, kuidas hädaolukorras käituda. «Siiani ei ole sellest keegi ära ehmunud ning pole ka Marta sõprade vanemad keelanud tal külla mängima tulla,» julgustab Kai avameelne olema. Allergia võib tekkida igaühel Tartu Ülikooli Kliinikumi lastekliiniku allergoloog dr Maire Vasar ütleb, et putukamürgiallergia pole kaasasündinud ning see võib kujuneda igaühel meist. Eluohtlik seisund võib tekkida ka inimesel, kel pole varem mingit allergiat esinenud. «Esimese mesilase või herilase nõelamise järel ei tekigi veel allergilist reaktsiooni,» tõdeb dr Vasar. Esimesest sutsust tekivad inimestel, kes on kiletiivaliste (mesilased, herilased) mürgi suhtes ülitundlikud, organismi putukamürgivastased antikehad. Kui mesilane-herilane järgmine kord torkab, reageerivad need putukamürgis oleva allergeeniga ja alles siis võib tekkida raske anafülaktiline ehk surmav reaktsioon. Paradoks on, et enne nõelamisi ei tea keegi, kas inimene on kiletiivaliste mürgile allergiline või mitte. Tea ohu tunnusmärke! Kiletiivaliste ja sääskede torkekoha ümber tekib enamasti punetav ja valulik turse, mis tavaliselt mõne tunniga taandub — see on loomulik organismi reaktsioon, selgitab dr Vasar. Valvas peab olema siis, kui paistetus tundub tavapärasest laialdasem ja kestab kuni nädala. «Üksikutele ülitundlikele inimestele on mesilase või herilase mürk eluohtlik,» hoiatab arst. Ta selgitab, et reaktsiooni vallandavad putukamürgis olevad allergeensed valgud. Üle kogu keha levivale nõgeslööbele ja sügelusele lisanduvad halb enesetunne, kurgu ja keele paistetus, hingamisraskus, iiveldus, kõhuvalu ja oksendamine. Eluohtliku reaktsiooni korral järgneb vererõhu langus ja allergiline šokk. Ülitundlik inimene võib surra üheainsa mesilase/herilase piste tagajärjel, kui ta kohe abi ei saa. Oska aidata! Dr Vasar nendib, et mida kiiremini allergiline reaktsioon tekib ning levib, seda raskekujulisem see tavaliselt on. Ohtlikemad on nõelamised pea- ning kaelapiirkonda, sest seal on suured veresooned, mis asuvad südame lähedal ja toimetavad mürgi kiiresti laiali. Allergoloog rõhutab eriliselt, et kui paistetus putukapiste ümber suureneb otse teie silme all või tekivad hingamisraskused, tuleb viivitamatult kutsuda kiirabi! Samuti peab kiirabisse helistama siis, kui inimene on saanud sutsata mitmelt mesilaselt või herilaselt korraga või näo- ning kaelapiirkonda. «Kiire arsti poole pöördumine on eluliselt oluline, kuna ainuke allergilise šoki ravim, on adrenaliinisüst, mida saavad teha arstid,» selgitab dr Vasar. Kai Juhkami soovitab kõigil allergiliste laste vanematel ning lähedastel ja ka allergikuil endil diagnoosist teada saades mitte paanikasse sattuda! Tuppa konutama jäämine pole samuti hea lahendus. «Olen püüdnud rahu säilitada ning lubanud Martal normaalset lapsepõlve ja suve nautida. Kui ise asjast suure numbri teed, tunnetab seda ka laps ja ärevus kandub temale üle,» on elurõõmus naine veendunud. Ei tohi lasta haigusel enda elu juhtida, vaid peab hoidma kontrolli haiguse üle enda käes. Triin Raestik Anafülaktilise reaktsiooni ainsaks raviks on EpiPen (adrenaliiniga automaatsüstal), mille vajaduse otsustab ja retsepti kirjutab arst. Allikas: dr Maire Vasar Kuidas mesilase ja herilase torkamist vältida? Kui herilane või mesilane lendab lähedal, püüa jääda rahulikuks, väldi kiireid liigutusi ja kätega vehkimist! Ära käi murul paljajalu! Väldi magusate kookide, küpsiste, puuviljade ja marjade söömist õues! Vaata, mida suhu paned, sest koogiga koos võib suhu sattuda ka putukas! Väldi säravaid ja lillemustriga riideid, eriti punase ja musta kombinatsiooni! Ära tarvita lõhnavat kosmeetikat! Kasuta koduakendel putukavõrke! Allikas: dr Maire Vasar Millal arsti juurde minna? Dr Maire Vasar soovitab kõigil, kel kiletiivaliste nõelamise tagajärjel on tekkinud suur või kauakestev paistetus, halb enesetunne, kõhuvalu, palavik või hingamisraskused, pöörduda arsti poole, et välja selgitada, kas organism on herilase- või mesilasemürgile allergiline. Protseduuri peljata ei maksa, sest allergia selgitatakse välja vereproovist. Kuna allergia korral tekivad antikehad alles pärast esimest nõelatorget, pole mõtet seda testi teha neil, keda mesilane/herilane nõelanud ei ole, nendib allergoloog. Kommentaarid armas martake ja sinu ema.minu sutsamis kogemus jõudis minuni nädal tagasi.sutsu sain silma,haiglas kirjutati soki nime taha võimsuseks korda23.10 minutit peale suskamist kodus seiskus mu süda.minu õnneks oli kodus minu18 aastane poeg kes koheselt helistas kiirabisse ja asjatundja nõuannete järgi elustades sai mu südame tööle.kiirabi oli kohal lausa ülehelikiirusel.mina ärkasin kaheksa tunni pärast haiglas.arstid imestasid lausa väljakirjtamiseni kuidas ma sellest kõigest välja tulin.siinkohal oleks paslik edastada suured,suured tänusõnad supertublile kiirabi brigaadile ja kõikidele tulidele tohtritele kes päris palju vaeva nägid ja mind siia ilma tagasi aitasid.koige suuremad tänud aga oma suurele pojale kellel jagus julgst ja külma närvi,et mind aidata.kahjks ei ole kõrvalnähud mind veel tänagi maha jätnud paistetus püsib endiselt ja peavalu ning peapööritus jätkuvad.peamine on aga,et hing jäi sisse ja kolm poissi,ei pea putukahammustuse pärast emata üles kasvama.