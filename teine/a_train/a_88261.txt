www.bioneer.ee	 Esimese proovimise prügiks kutsutakse prahti, mis tekib proovikoguste müügist ja jagamisest. Mõnikord nimetatakse seda prügi ka peidetuks, sest inimesed ei taju, et toidu prooviportsjonitega, kosmeetika näidistega ning kodukeemia testpakikestega kaasneb liigne praht. Põhjus, miks näidiseid jagatakse, on lihtne. Inimesed ostavad kergemini seda kaupa, mille maitset või omadusi nad teavad. Proovikoguste jagamine võimaldab tootjatel ka tarbijate tähelepanu köita. Peamine probleem, mis proovikoguste jagamisega kaasneb, on pakendite raiskamine. USA kohta on näiteks teada, et aastas kulutatakse seal 40 miljardit ühekordseks kasutamiseks mõeldud plasttopsikut, et pakkuda rahvale maitsta uusi toiduaineid. Eesti kohta sarnaseid andmeid pole. Bioneer pakub siinkohal välja mõned nipid, kuidas tarbijad ise ja ka tootjad saavad esimese proovimise prügi hulka vähendada. Mida saavad ära teha tarbijad? Võtke vastu vaid valitud toodete proovikoguseid. Kui te olete juba söönud poes proovimiseks pakutavat jogurtit, joonud tutvustamisel olevat veini või testinud šampooni, siis jätke uus proovikogus võtmata. Ärge korjake messidel testpakikesi lettidelt valimatult kaasa. Võtke vaid nende toodete proovikoguseid, mis teile sobivad. Näiteks, kui teil on kombineeritud rasvasusega näonahk, siis te ei vaja vistrikulise naha kreemi proovikoguseid. Võtke tootjalt proovikoguseid vastu vaid siis, kui testkoguste pakendid on taaskasutatavad või komposteeritavad. Juhtige tootjate ja maaletoojate tähelepanu pakendite probleemile. Enne proovikoguse haaramist mõelge, kas te olete ikka toote sihtgrupp. Kui te näiteks majoneesi ei armasta ja seda nagunii ei osta, milleks siis proovida ja pakendit raisata.