www.naisteleht.ee	 TEEMAD Peeter Kreitzberg: Lesepõlve ei tohi kinni jääda! 2. Juuni 2006 - 17:11 | anonüümne Peeter ja Eve: elu on jälle ilus. Peeter Kreitzberg ei osanud uneski näha, et suudab pärast armastatud naise surma edasi liikuda ja uue elukaaslase leida. Kuid ometi: kolm aastat tagasi kaasa kaotanud Kreitzbergi elus on uus armastus. «Pärast kalli inimese kaotust peab leidma endas jõudu, et edasi elada,» ütleb Kreitzberg (57). «Peab olema rõõmus. Muidugi ei tähenda see seda, et sa ei austa kadunud inimese mälestust ega mõtle temale pea iga päev,» räägib Kreitzberg rahulikul toonil. Kuid tema hääles on kurbust. «Kõik kohad tuletavad teda meelde, see eelmine elu elab mälestustes niikuinii edasi.» "See oli mulle justkui elu katkemine" Riigikogu liikme ja endise haridusministri Peeter Kreitzbergi armastatud naise Sirje Priimäe surm tuli lähedastele ootamatult. Sportlikku ja elurõõmsat naist tabas astmaatakk ning arstid ei suutnud teda päästa. «Kui inimene on pikalt haige, on vähemasti aega end ette valmistada. Aga tema läks naeru pealt, ja see oli ka minu jaoks teatud elu katkemine,» nendib mees. Kreitzberg ja Priimägi olid aastaid õnnelikud. «Olime koos elanud väga hästi. Korraga leidsin end kahevahelt: kas elada mälestustes või tegelikku elu.» Oma sõnul jäi ta pärast armastatud naise surma pikalt mõtlema. Aeg venis vaevaliselt. «Mõtlesin, et see, mis juhtus, ei ole lihtsalt võimalik.» Ta käis kalli naise haual peaaegu iga päev, nüüd küll enam mitte nii tihti, aga siiski sageli. Kui esimene šokk oli möödas, tuli harjuda üksiolekuga. «Tekkis tunne, et kui sul oma kallist inimest pole, ei taha ka kellegi teisega olla. Nii oledki üksi. Ühel hetkel aga pead valiku tegema, sest üksiolemisel on omad halvad tahud,» tunnistab Kreitzberg ja selgitab, et inimene kipub üksi jäädes süvenema asjadesse, mis teda tegelikult ei aita ja ta muutub kinniseks. «Lõpuks pole sellest kellelegi kasu. Ei lähedastele ega sulle endale. Ja eks töö nõudis ka pidevat keskendumist,» räägib ta. «Need on pisikesed asjad, mis koos ajaga aitavad uut elu leida.» Lapsed olid toeks Raskel ajal leidis Kreitzberg kõige rohkem tuge lastest. Tuntud poliitikul on kolm last: tütar Kaja (34), poeg Priit (31) ja tütar Liina (22). Nemad mõtlesid isa peale pidevalt, helistasid ja käisid külas. «Poeg tõi mulle koera – pisike kutsikas nõudis tähelepanu. » Ja nüüd on kolmeaastasel labrador Fillel ka krantsist kaaslane Bosse. Tuleb olla optimist! Siis võttis mees vastu otsuse, et üksi elama jääda ta ei taha – ega jäänudki. «Sest ega olnust ei päästa miski, kadunut tagasi ei too.» Kreitzbergi arvates peab inimene suutma oma elu normaalselt jätkata, sest midagi tagasi pöörata pole võimalik. «Ei saa ju nii, et kõik lähedased pidevalt sinu probleemiga tegelevad, muretsevad ja püüavad toetada,» on Kreitzberg veendunud. «Pead lõpuks jõudma selleni, et toetad oma lapsi, oled rõõmus ja elad seda niigi lühikest elu edasi.» Kreizbergi uus elukaaslane on tööturuameti osakonna juhataja Eve Kislov. Eve ja Peeter on teineteist tundud juba aastaid. «Elame koos ja kõik on okei. Tuleb olla optimist. Algul ei uskunud, et see võiks nii minna, aga läks.» Kõigile teistelegi armastatu kaotanud inimestele soovitab Kreitzberg mitte üksi elama jääda. «Eks algul ole parajalt vaeva ja valu, kuid lõpuks asi pehmeneb – tekib uus ja teistsugune elu, mida ei peagi eelmisega võrdlema.» Kreitzbergi sõnul kaotas ta armastatud naise surmaga jupikese ka endast, kuid samas kannab ta seda, mida naine talle andis, alati kaasas: «Ühel hetkel märkad, et sa räägid tema sõnadega või kasutad tema väljendeid. Nii kannadki kadunud inimest alati tugevalt kaasas."