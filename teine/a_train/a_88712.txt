www.naisteleht.ee	 Tänavu saab siis võrrelda, kas «Eesti otsib super­staari» mega-show’d juhivad kõige paremini segapaarid või mehed või naised kahekesi. Esimesi kahte oleme kolme hooaja jooksul juba nautida saanud. Nüüd tuleb huviga oodata, kuidas mõjuvad saates Evelin Pang ja Hele Kõrve. Naisteleht lõi kokku, mis plussid ja miinused erinevatel tandemitel olla võiks. Naissaatejuhid + Üks olulisi nüansse, mis staarisaate saatejuhtide puhul alati jutuks tuleb, on ju see, millise kuuma moekunstniku kleite naissaatejuht selles või teises saates kandis. Sepa-Avandi hooajal jäi see lõbu üldse ära ning ka teistel varasematel hooaegadel oli selle pilguga põnev vaadata vaid üht saatejuhtidest (meestel olid seljas ikka rohkem või vähem ülikonnad vms). Kahe naissaatejuhi puhul on aga moe­disaineritele pakkuda lausa kaks «lõuendit». Ja kui tahaks tekitada lisaintriigi, võiks «tualetisõja» ju lausa stsenaariumisse sisse kirjutada. + Nagu teada, on staarisaate žüriis ikka ja alati olnud kaks meest ja üks naine. Kui Avandi-Sepa hooajal oli üheks paeluvamaks saadet läbivaks intriigiks meessaatejuhtide sümpaatiaavaldused ainsale naisele žüriis ehk Heidy Purgale, siis tänavu saavad naissaatejuhid kumbki oma «ohvri» valida. - Flirt jääb ilmselt ära. Ja niipalju kui Eesti meediast kahe näitlejanna intervjuusid lugeda on olnud, on ju teada, et nad on head südamesõbrad ka eraelus. Nii et mis tahes verbaalne kätš jääb nende puhul ilmselt ebausutavaks. Kuigi ... Mine tea! Mõlemad on siiski väga head näitlejad. Segapaarid (2007 – Aigi Vahing ja Jüri Nael, 2009 – Ithaka Maria ja Tanel Padar) + Vastassugupooltest saatejuhtide tekstidesse kirjutab iga vähegi pädev stsenarist ka omajagu flirti – see tõstab saate üldist «temperatuuri» ja kütab kirgi. Õnnestunud vastastikuse sobivuse korral saab saade siit tahes või tahtmatult ka lisapromo, kui kollasele ajakirjandusele tundub, et meessaatejuht silmitseb naissaatejuhi dekolteed pisut liiga pikalt või satub kaamerasilm tabama saatejuhte lava taga käest kinni hoidmas ... + Silmailu jagub nii mees- kui naisvaatajatele. - Liiga ootuspärane! Kogu maailmas minnakse saatejuhipaare valides üheksal juhul kümnest seda teed, et üks on naine ja teine mees. Meessaatejuhid (2008 – Märt Avandi ja Ott Sepp) + Kes hindab julgemat nalja, sel oli meessaatejuhtidega staarisaadet kindlasti põnev vaadata. Selgelt oli tunda, et risti ei löönud ette ei tandem ise ega ka need, kes neile (vähem või rohkem?) saatetekstide osas nõu andsid. Humoorikaid ütlusi ja kilde tuli sellest hooajast kahtlusteta rohkem kui mis tahes teisest. - Ilusaid kleite paraku näha ei saa. Ainulaadne! Surfates mööda maailma erinevais paigus tehtud superstaarisaate formaadis show’de kodulehti, saime teada, et Eesti tänavune valik panna saadet juhtima kaks naist on päris ainulaadne. Rootsi «Idoli» saadet juhtisid 2007. aastal küll lausa kolm inimest, neist kaks naist ja üks mees. Ja Inglise «Popidolis» on olnud saatejuhtideks korraga kaks meest ja üks naine. Seega – on veel variante, mida tulevastel hooaegadel meilgi proovida! Raud juba teadis! 4. jaanuaril, kui «Eesti otsib superstaari» tänavused saatejuhid olid veel tõeline riigisaladus, oli žüriiliikmel Mihkel Raual asi ometi juba selge. Twitteris kiitis ta: «Tänavused «Eesti otsib superstaari» saatejuhid on iseäranis kihvtid.»