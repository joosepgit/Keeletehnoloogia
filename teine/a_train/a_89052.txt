www.naisteleht.ee	 Malle ja tema poeg Urmas ei kanna kõigi maailma arstide peale viha, ent peavad tunnistama, et suhtumine vähihaigesse on korduvalt hoolimatu olnud: F: Kalev Lilleorg Maksavähki põdev Malle Tommula ei süüdista arste, vaatamata sellele, et nende apsude tõttu ei ole korralikult kontrollis käinud naisel enam tervenemislootust. Kahe aasta eest tundis Malle (59) rinnas tükki – avastus, mis teeb ärevaks iga naise. Kuna nagunii oli tema aastakäigu naiste kord külastada sõeluuringu käigus mammograafi, võttis Mallegi selle teekonna ette. «Mulle öeldi juba pärast pildistamist, et sellega tulete tagasi,» meenutab ta ränkraskeid sõnu. Vastu kõiki ootusi saadeti naisele koju kiri: olete täiesti terve. «Helistasin arstile samal päeval, kui vastuse sain. Mulle öeldi, et mis te üldse helistate, kui selline paber tuli,» meenutab ta. «Aga kahtluseuss hakkas närima.» Samal ajal avastati Malle abikaasal lümfivähk ja et mees oli raskemas seisus, muretses naine pigem tema pärast. Uue aasta hakul jaanuaris jooksis Malle kogemata rinnaga vastu ust. Selle tagajärjel muutus tüki ümbrus koledaks. «Läks selliseks lillaks, suured tükid tulid sisse. Aga siis mul endal ei kummitanud, et võiks vähk olla.» Tagantjärele avastatud kasvaja Traumeeritud rinnaga naine pöördus Põhja-Eesti regionaalhaiglasse, et kuulda: me vabandame väga, et teieni jõudis valeteade, tegelikult oli teil vähk ikka juba septembris. «Pilt näitas täiesti selget vähki, aga minule seda ei öeldud, ja helistamise peale ei vaevunud keegi ka asja üle vaatama.» Nelja kuuga oli vähk jõudsasti arenenud. Malle saadeti keemiaravile ning seejärel aprillis operatsioonile. «Samal päeval pärast oppi käis arst mind vaatamas ja ütles, et sai vähi ilusti kätte, kõik on korras.» Naine sai antibiootikume ning veel kord keemiaravi. «Läksin tööle tagasi ja tundsin, et olen korras.» Ka edasised analüüsid näitasid paranemist. Kuid tänavu kevadel hakkas Malle enneolematut väsimust tundma. «Pidin päeval pikali olema, ma ei jaksanud käia ning kui arstile sellest rääkisin, naeratas ta ja ütles, et see on tavaline kevadväsimus, me kõik oleme väsinud.» Varem oli Mallel kodukandi haiglas maksatsüsti ravitud, aga et Tallinnas tehtud proovid midagi halba ei näidanud, pidasid arstid teda lihtsalt ülemuretsejaks. «Käisin arstide juures nagu tola. Üks ütles, et vähihaiged ongi sellised – nii kui neil midagi viga on, mõtlevad kohe, et vähk... Aga see hirm on ju põhjendatud!» Järvamaa arst suunas ta onkoloogi juurde. Kui Malle viimaks konsiiliumi ees seisis, tabas teda ootamatu ja valus jahmatus. Päästa pole midagi «Seisin seal konsiiliumi ees, neli või viis arsti ümber laua. Võeti mu paber välja ja öeldi: ei siin ole enam opereerida midagi ... aga teeme nüüd ruttu, mul on lapsel lõpupidu. Ja siis kõik see seltskond ümber laua arutas: oi, kui suureks laps on kasvanud! Minust ei teinud mitte keegi välja!» Ehmatavast diagnoosist – maksavähk! – jäid tummaks nii Malle kui temaga kaasas olnud tütar. Isegi talle määratud palliatiivse ravi eesmärki ei pidanud keegi vajalikuks talle selgitada. «Selle, et see ravi ei muuda enam midagi, ainult võib-olla pikendab mu eluiga, lugesin alles hiljem paberilt välja,» räägib segadusse sattunud naine. Algul võttis ta suuremate doosidega keemiaravi vastu, kuid et mürk muutis enesetunde väljakannatamatuks ja tervenemist nagunii loota pole, jättis ta kuuri katki. «No ma pean siis päevad läbi ainult pikali olema! Mul olid tasakaaluhäired ja igasugused hädad. Ma oleksin olnud elav laip. Ma parem tegutsen need paar kuud, mis mulle antud!» põhjendab ta ise. Pärast keemiaravikuuri esimest seanssi muutusid Malle verenäitajad eluohtlikuks ning tal tõusis palavik. Erakorralise meditsiini osakonnas tõmmati tal palavik rohtudega alla ja saadeti siis haiglast koju, Järvamaale. «Soovisin arstiga rääkida ja tema ütles, et kõik on korras,» räägib Urmas, Malle poeg. «Sõitsime sadakond kilomeetrit koju ja palavik tõusis praktiliselt 40ni.» Arste läbi helistades jõudis poeg meedikuni, kes jahmus vereproovi tulemustest kuuldes tõsiselt ning käskis neil otsemaid Tallinna tagasi sõita. «Sõitsime öösel kell 12 jälle tagasi, arstid olid Hiiul välisukse peal ratastooliga vastas – seal oli suhtumine normaalne.» Ei Urmas ega Malle soovi levitada suhtumist, et kõik arstid on sead. «On olnud väga toredat suhtumist, aga kõige hullem on ikka see, et kellelgi pole aega minuga rääkida – kuidas ma vähiga edasi elan, mis ma teen,» tunnistab Malle nukralt. «Arstidel on väga suur koormus.» Positiivset suhtumist koges perekond isa raviarstidelt – Malle mees sai lümfivähist täielikult terveks. «Saime mehega mõlemad korraga keemiaravi ja olime kiilakad. Lapsed ikka naersid, et on teil alles naljad!» meenutab Malle. «Mees oli nagu luukere, see vähk sõi teda nii kiiresti, ainult suur kõht oli järel. Aga tema tervis on nüüd korras.» Poeg Urmas keeldub uskumast, et ema haiguse vastu enam mitte kuidagi võidelda ei saa. «Siin PEAB mõtlema, et veel on lootust!» ei tagane ta. Kuigi Malle on korraldanud ära mõned asjad, kuidas need pärast tema lahkumist korda aetud peavad saama, ei kavatse ta ise veel alla anda. «No ma ei mõtle nüüd nii, et kohe surema hakkan. Tahan ikka oktoobris oma kuuekümnenda sünnipäeva ära näha,» lausub ta. «Praegu tunnen ennast enam-vähem hästi, ükspäev jaksasin isegi muru niita.» Üks asi on Mallel siiski veel hingel: ta on pidevalt kuulnud etteheiteid, et naised ei käi korralikult arstlikus kontrollis. Tema käis, tundis põhjendatud huvi oma tervise vastu ... ja ometi on ta nüüd lootusetuks tembeldatud. «Läheb mul, kuidas läheb, aga olen oma tütrele ja miniale sõnad peale lugenud, et kahtluse korral tuleb ikka kõik üle kontrollida ja teisi arvamusi kuulata. Iga kord kui loen lehest, et naised on vähiennetuse suhtes hoolimatud, lähen kurjaks. Ma ju ometi käisin kogu aeg korralikult kontrollis.» Helen Eelrand Kommentaarid on tõesti palju muuta. Käisin Tartus mammograafias uuringutel, kuna avastasin rinnas kollaka eritise, mis hiljem muutus pruuniks. Doktor saatis mu ka igaks juhuks ultrahelisse, kus sain šoki osaliseks. Õde tuli koridori aru pärima, miks ma sinna läksin. Väites üsna tõredalt, et see on mõttetu uuring. Siiski kutsuti mind mõne aja pärast kabinetti ja öeldi, et probleem oleks siis, kui see oleks läbipaistev vedelik. Aga kus seda on öeldud? Tagantjärele tarkus- oleksin pidanud rohkem enda eest seisma, kuid selline suhtumine jättis mulle süütunde, et raiskasin nende aega.