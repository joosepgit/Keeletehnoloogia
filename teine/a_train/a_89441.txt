www.naisteleht.ee	 Kui Erika Salumäe kolis Pirita klaasmajast Nõmme mändide alla, kinnitas naine, et see on tema unistuste kodu. Nüüd on see 193ruutmeetrine maja müügis. Erika ei eita, et kuulujuttudel tema kolimisest Hispaaniasse võibki tõepõhi all olla.: F: Helin Loik Endine poliitik ja Eestile unustamatu olümpiakulla toonud Erika Salumäe pea kümme aastat kestnud elu unistuste kodus Nõmmel saab peatselt läbi. Maja müügikuulutus ripub internetis. Miks? Erika ei lükka ümber kuuldust, et tal olevat plaan kodumaalt hoopiski lahkuda. Nüüd juba mitu aastat poliitikast ja seltsielust tagasi tõmbunud Erika Salumäe (47) sai rohkem kui kümme aastat tagasi riigi poolt kuldse saavutuse eest kingiks maja Piritale. Kui ta selle maha müüs, nurises üldsus, et kuidas ta ometi julgeb — tegu on ju «kingitud hobusega». Erika selgitas toona, et Pirita on lärmakas ja talle on hingelähedasem pigem mets kui meri. Ning vahetaski merekalda metsaveeru ja imposantse klaasist talveaia hoopis kompaktsema ja hubasema majakese vastu. «Lõpuks elan unistuste kodus,» ei salanud Erika 2001. aasta hilissuvel, kui ta oma Veskimöldre vastvalminud kodu elutoas tütre Sirli (10) põlvedele võttis. Nüüd üllatab Erika kaasmaalasi taas — spordikuulsus on ka oma unistuste kodu müüki pannud. «Täpsematest plaanidest räägin siis, kui maja on maha müüdud,» jääb ta põhjuste osas napisõnaliseks. Lahtised lahkumisplaanid Kenad suvised pildid Erika Salumäe kodust koos müügisooviga on internetis kinnisvaraleheküljel rippunud juba ligi kuu. Eesti Koolispordi Liidu presidendi ametit pidava naise lähemate tuttavate sõnul on tal plaanis koos tütrega mujale kolida ning sedapuhku mitte lihtsalt teise linnaotsa, vaid sootuks kaugemale. Nimelt Hispaaniasse. «Jah, ma olen neid jutte kuulnud. Aga ma ei kinnita ega lükka ümber. Kui maja müügiga läheb kõik hästi, siis räägin,» teatab Erika. Naise sõnul on ta ebausklik ja seepärast ei tahagi enne, kui asjad klaarid, midagi täpsustada. «Oh, teate, ma ei taha ära sõnuda!» poetab ta rõõmsameelselt. Kui Hispaaniasse kolimise jutt siiski teoks saab, tähendab see Erika puhul omamoodi tagasipöördumist heade mälestuste juurde. Tagasi kullamaale Esimest korda sattus Salumäe Hispaaniasse pea kakskümmend aastat tagasi — 1992. aastal ja võitis Barcelona olümpiamängudel trekisõidus kulla. Teist korda viis saatus ta Hispaaniasse 2008. aastal, kui ta oli teel Minorcale rahvusvahelise koolispordi föderatsiooni peaassambleele. Lendude vahele jäi neljatunnine auk ning koos reisikaaslastega otsustati üheskoos üles otsida see trekk, kus vaba Eesti lipp Erika Salumäe võidetud olümpiakulla auks lipumasti tõusis. «Jah, trekk tundus tõesti praegu palju väiksem, kui mul meeles oli. Aga siis oli rahvast palju, sagimist samuti ja enda sisemine tunne ka kindlasti teine,» meenutas Erika siis. Olümpiapjedestaali kõrgeimale astmele astumine võttis naisel silma märjaks, nüüd vaatab ta trekiringi nostalgiaga. Kas tõesti tunneb Erika Salumäe, et Hispaania ongi tema kullamaa — nii mitmeski mõttes? Kaire-Külli Kuldbek Kommentaarid Miks ka mitte mujale elama minna. Viimasel ajal tekib hirmutunne, et elukvaliteet tavatöölisel Eestis jääbki sellisele orjapõlve tasemele ega tõusegi heaoluriikide taseme suunas. See on rahvale ju teada, kellel on Eestis hea elada!