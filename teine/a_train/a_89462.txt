www.bioneer.ee	 Kas tuul ja päike suudavad mu maja elektriga varustada? Seda küsimust esitatakse üha rohkem ja püüame siin teeotsad edasiseks mõtlemiseks kätte näidata. Ühe ruutmeetri fotoelementidest päikesepaneeliga saab toota Eestis kuni 120 kWh elektrienergiat aastas, 10 ruutmeetri päikesepaneelidega seega kuni 1200 kWh aastas. Uued väikesed ainult 17kg kaaluvad tuulegeneraatorid, mille tiiviku läbimõõt on 2 m, on võimelised Eesti rannikul tootma kuni 1000 kWh elektrienergiat aastas. On seda vähe või palju? Paljudel meist on ainuüksi kuu elektrikulu enam kui 1000 kWh. Kuid Eestis on ka majapidamisi, kus 1000 kWh elektrienergiast piisab aastaks kõigi eluks vajalike mugavuste tarvis. Seega küsimus ei ole mitte elektrienergia tootmises vaid eelkõige tarbimises. Tuule ja päikeseenergia kasutamisel on hea järgida vana loodusrahvaste olemise tarkust: võtta loodusest nii palju kui hädavajalik ja nii vähe kui võimalik. Taastuvenergia kasutaja jaoks tähendab see: kasutada elektrit toiminguteks, mis muul moel pole võimalikud; kasutada võimalikult säästlikke elektriseadmeid; tarbida elektrit siis, kui tuul ja päike seda juurde võimaldavad toota. Nende põhimõtete loomingulisel järgimisel võib avastada, et ühes kuus kulub majapidamisel ehk ainult 100 kWh elektrienergiat. Ja ma usun, et üsna pea näeme me aega, kus ühe mõnusa ökopere põhimugavuste rahuldamiseks piisab ühest kilovatt-tunnist elektrienergiast päevas, mille võib kasvõi oma ratast või vana Singeri õmblusmasinat talludes toota.