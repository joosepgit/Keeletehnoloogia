www.naisteleht.ee	 India Palolem: F: Getter Lukjanov India kaunimate randadega osariik Goa muutub eestlastegi hulgas kuu kuu järel aina populaarsemaks. Me ei imesta! Goa on Eestist tunduvalt väiksem India osariik, kuid rahvast elab seal hoopis rohkem. Peale põliselanike külastavad Goa maagilisi randu sajad tuhanded turistid üle maailma. Kuigi kõige rohkem kauplusi, ööklubisid ja välismaalasi leiab Põhja-Goa keskusest Calangutest, soovitame kindlasti kas või üheks ööpäevaks sõita Lõuna-Goa peaaegu kõige kaugemasse randa Palolemi. Kergelt kaardus umbes kahe kilomeetri pikkusel rannal jalutades, imetledes kõrgeid mägesid ümberringi, kaunist Liblika saart Araabia meres ning rannaliiva kohale sirutuvaid palmipuid, tekib tunne, nagu viibiksid paradiisis. Indias on kõrvuti ülim vaesus ja uhkeim rikkus, vana ja väärikas ning uus ja moodne: F: Reuters/Scanpix India on kui siiruviiruline sibul, mida kihthaaval koorides võid leida ihaldatud vaimse äratuse, aga ka lihtsalt uusi muljeid ja kogemusi. Vikipeedia andmeil elas Indias 2003. aastal 1 129 866 000 inimest! Turgudel ja tänavatel jääb mulje, nagu oleks suur osa sellest rahvamassist rakendatud kauplemise ette. Kohalikud näevad turistides enamasti tüsedat rahakotti, mida tuleb jõudumööda kergendada. Kui tänaval on alghinna maksmine ülim lollus, siis suurtes rõiva-, kunstkäsitöö- ja juveelipoodides käib äri pealtnäha kliendisõbralikumalt. Kunded pannakse mugavalt istuma, kiidetakse kaupa ja kostitatakse neid tee, kohvi või kangema kraamiga. Kui külalised on sobivasse seisundisse jõudnud, viiakse nad kaupade manu ... ja ostudest saadud tulu ületab mitmekordselt kostitamiseks kulunud summa. Ent mõistagi on Indias palju rohkem kui turud ja metsikud rahvamassid. Peale peamiste vaatamisväärsuste Taj Mahali ja Varanasi pakub fantastilisi elamusi näiteks ka Pakistani piiri lähedal kõrbes asuv kindluslinn Jaisalmer. Naljakas, aga Lonely Planeti kümne maailma suurima vaatamisväärsuse hulka arvatud linn võlgneb turismimenu tuumapommile. 1976. aastal pani India valitsus kõrbes toime tuumaplahvatuse, 1982. aastal tulid sinna teadlased, et uurida, kuidas pauk on mõjunud kohalikule floorale ja faunale. Lähim linn polügoonile oli Jaisalmer. Seal peatunud teadlased viisidki maailma sõnumi erakordsest kõrbepärlist. Sellest ajast kasvab linna külastavate turistide arv aasta-aastalt. Siim Holvandus