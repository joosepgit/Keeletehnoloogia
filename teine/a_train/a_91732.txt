www.naisteleht.ee	 USA kirjanik Nicholas Sparks on kirjutanud terve riiulitäie maailmas meeletut menu saavutanud romaane. Loomulikult pole see tõsiasi märkamatuks jäänud ka Hollywoodile – viimase kümne aasta jooksul on seal suurele ekraanile toodud neli Sparksi teost. Kodumaisele vaatajale on neist tuntumad ilmselt «Kiri pudelis» ja «Märkmik». «Ööd Rodanthe’is» on tema teoste viimane ekraniseering. Vähemalt praegu veel. Adrianne Willise (Diane Lane) elu on ummikusse jooksnud: mees on kodust jalga lasknud ning lapsed süüdistavad selles just nimelt teda. Et probleemide küüsist pääseda, läheb naine mõneks päevaks sõbrannale kuuluvasse külalistemajja. Seal viibib parajasti ka üks meeldiv arst (Richard Gere), kelle elu pole viimasel ajal samuti eriline meelakkumine olnud. Kui kohtuvad kaks eksinud hinge ja nende vahel tärkab armastus, siis loomulikult muudab see neid igaveseks. Sparksi loominguga tutvust teinud inimestele ei tule just erilise üllatusena, et tegu on väga vesise filmiga, milles pole puudust ei rõõmust ega valust. Varem juba kolmes filmis koos mänginud Gere ja Lane sobivad hästi ning saavad oma tööga suurepäraselt hakkama. Kahjuks ainult sellest ei piisa, kui sisuline pool jääb nõrgaks. «Ööd Rodanthe’is» on täielik pisarakiskuja, millesse on kokku surutud nii palju suuri tundeid, et need muutuvad lõpuks koormavaks ja mõjuvad ülepingutatuna. Ei, film ei jäta külmaks. Pigem lahkub vaataja kinosaalist tundega, et ta on igasugustest emotsioonidest tühjaks pigistatud.