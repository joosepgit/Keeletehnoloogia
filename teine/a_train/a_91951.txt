www.naisteleht.ee	 Talvised taimed võivad olla laos külma saanud ega pruugi juurduda, aga kevadel seda ohtu enam pole. Poest ostetud maitsetaime tuleks veidi kärpida ja siis kohe suuremasse, soovitatavalt keraamilisse potti ümber istutada. Hästi sobib ka mõni väiksem plastmassist rõdukast. Poekonteinerist ei tasu taime välja võtta – seda tehes lähevad juured katki ja taim jääb põdema. Mulla suhtes on maitsetaimed enamasti vähenõudlikud, võib kasutada kõige tavalisemat lillemulda. Potimaitsetaimede väetamiseks sobib lehtdekoratiivsetele taimedele mõeldud vedelväetis, mille paras kogus on pudelil kirjas. Maitsetaimed peaks paigutama aknalauale, kuhu paistab kõige rohkem päikest, sest siis on neis eeterlike õlide sisaldus suurem ja nende maitseomadused paremad. Nii saab edasi kasvatada põõsastilli, peterselli ja murulauku, harilikku iisopit ja rosmariini, basiilikut, majoraani, punet ja tüümiani. Kindlasti võiks katsetada ka sidrunmelissiga – see sobib kõikidesse kevadistesse salatitesse, lisaks on hea ravimtaim. Kui ilmad juba soojemad, võib Grüne Fee potis tilli, rohelise sibula ja aedsalati ka aeda peenrasse panna. Tuleb vaid taim koos potikesega mulda pista ja edasi kasvab ta ise. Pealegi ei pea siis kastmisega vaeva nägema, sest vihm ja öine niiskus teevad selle töö teie eest ära. Sügisel võib need uuesti potiga tagasi tuppa tuua. Murulauk. Kasvatamisel jälgida hoolikalt, et muld potis liiga kuivaks ei muutuks. Murulauk on suure C-vitamiini- ja rauasisaldusega, kuid rohelisest sibulast mahedama maitsega. Eriti hästi ilmnevad murulaugu maitseomadused segatuna hapukoore või võiga. Et murulaugu õrnad vitamiinid kaduma ei läheks, haki seda toidule vahetult enne selle valmimist. Sidrunmeliss. Eelistab päikeselist kasvukohta. Selle tugevalt sidrunilõhnalise taime lehti kasutatakse nii värskelt kui ka kuivatatult. Sobib salatitesse, suvistesse jookidesse, kohupiimast võileivakatetesse. Roheline ja punane basiilik tahavad varjulist ja sooja kasvukohta, ei kannata kuivust. Basiilik on Itaalia köögi põhimaitseaine, sobib väga paljudesse roogadesse. Jääsalat. Vähenõudlik, hakkab aknalaual ilusti kasvama. Talub ka sooja ja kuiva kasvukohta. 100 g salatit sisaldab vaid 12 kcal, rohkelt mikroelemente ja vitamiine. Petersell. Sisaldab rohkesti C-vitamiini, karotiini ja erinevaid mikroelemente. 20 g petersellilehti katab päevase C-vitamiini vajaduse, tänu soodsale kaltsiumi ja fosfori vahekorrale parandab petersell seedimist ja on rahustava toimega. Pune. Mitmeaastane tugeva lõhnaga taim, kasvab 25–50 cm kõrguseks. Pune on kõige tuntum pitsamaitseaine. Sobib ka taimetoitudesse (nt tomatitoitudesse koos basiilikuga) ja risotodesse, samuti kala ja liha maitsestamiseks. Roale lisamiseks – vahetult enne selle valmimist – tuleb pune hästi peenestada. Aed-põõsastill. Aknalaual kasvatamiseks sobivaim tillisort, on aedtillist lopsakam ja samas vähenõudlikum. 12 cm läbimõõduga potis on paras kasvatada 3–4 taime. See poest ostetud till (pildil) potis kasvama ei hakanud ja närbus kastmisest hoolimata. Pane tähele! Klassikaline aknalauataim on roheline sibul. Ajatamiseks tuleb sibulamugul panna veega täidetud anumasse nii, et mugul vett ei puuduta: sibul ajab juured ise kiiresti vette (vee sees olles läheb sibul haisema). Enne veel lõika sibula ülaosalt väike tükk maha, siis läheb ta hõlpsamini kasvama. Jälgi, et maitsetaim juurteni läbi ei kuivaks! Väikeses potis kipub see kergesti juhtuma, sest pott on juuri täis ja mulda on seal õige pisut. Maitsetaimede kastmisel järgi põhimõtet: kõrged ja suure lehemassiga taimed vajavad rohkem vett, väikesekasvulised vähem. Näiteks nõuavad korralikku kastmist basiilik, sidrunmeliss ja piparmünt. Väikeselehelisel punel ja eriti rosmariinil võib liigniiskus aga juuremädanikku tekitada. Maitsetaimede kasvule mõjub hästi, kui neid aeg-ajalt paari lehe kaupa hõrendada. Ka inetu, sorgus välimusega taim sobib võileiva peale või supi sisse.