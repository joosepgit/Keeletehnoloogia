www.naisteleht.ee	 TEEMAD Kuidas võlga tagasi küsida? 25. Mai 2007 - 0:00 | naisteleht Laenatud raha tagasi küsida pole häbiasi. Oma soovid tuleb aga selgelt sõnastada.: Foto: Bulls Laenasin tuttavale nädalaks raha. Nüüd käitub ta nii, nagu oleks selle unustanud. Mul on häbi küsima ka minna. Summa pole kuigi suur, aga ta võiks ju ise sellist asja mäletada. Häbi on enamasti kahepoolne Loomulikult tekitab see vastumeelsust, kui pead oma raha tagasi «kerjama». Ei taha ise manguda ega teisele piinlikkust valmistada. Teisest küljest pahandab sind, et teine laenuvõtu nii kergelt unustanud näib olevat. Samas – teemast mitte rääkimine ei tähenda alati unustamist. Me kipume ebameeldivaid vestlusi vältima. Su tuttav võib olla endiselt rahahädas ja omaette arutleda: «Häbi on asjast juttu teha ja teist ärritada. Ootan, kuni raha saan, siis lähen ja maksan tagasi.» Ootamine tekitab pahameelt Võlga ei julgeta teinekord tagasi küsida ka kartusest, et see võib suhetesse lüüa mõra. «Jätan äkki endast väiklase mulje...», «Võib-olla ta kogemata unustas...», «Ehk on tal omad põhjused, vahest tuleb ise...» – ükskõik, millised on põhjused, sinu ärritus koguneb, sõltumata sellest, kas tuttav on laenu unustanud või on tal ebamugav sellest rääkida. Tagajärg on alati üks: lubaduse mittetäitmine ja võlateema vältimine rikub suhet. Teisel võib igati mõistetav põhjus olla, aga sellest on vähe kasu, kui sina seda ei tea. Küsijale suu pihta ei lööda Tagastamata raha kohta küsimises pole midagi ebaviisakat. Kui teine pool on lihtsalt unustanud, on mõistlik seda talle meelde tuletada. Ja isegi kui ta on teemat teadlikult vältinud, toob see vestlus mõlemale kergendust. Soovi saab lühidalt sõnadesse panna Tahad raha tagasi? See on sinu raha. Ära mõtle välja haledat ettekäänet, miks sul seda vaja on. Aga kui tõesti tundub lihtsam küsida põhjendatult, siis lase käia. Kuid – ära valeta. Mõistaandmised ja pikk keerutamine teeb olukorra veel ebamugavamaks. Eriti siis, kui teine tajub, et põhjused on vaid ettekäändeks. Mitmendat korda raha küsimas Soovid selget vastust? Siis väljendu ka ise selgelt. Tingiv kõneviis – «kas sul oleks võimalik» – mõjub pehmelt, annab manööverdamisruumi. Sõnasta oma ootus kindlalt: «Ootan, et sa maksad reedeks tagasi.» Kui teine nõustub, lepi kokku maksmise täpne aeg ja viis. Kommentaarid ise ootan juba 6 aastat võla tagasimaksmist :) summa küll tühine kuid asi juba rohkem põhimõttes .... ikkagi minu raha ju .... kui olen tagasi küsinud ütleb et homme saad ja nii see jääbki ... summa siis 100 eeki :S