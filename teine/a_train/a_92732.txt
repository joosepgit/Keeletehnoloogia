www.bioneer.ee	 Hennamaalingute meistritasemel tegemine nõuab aega, pühendumust ja palju katsetamist. Henna tegemine niisama oma lõbuks on aga üsna lihtne ja sellega saavad kõik hakkama. Hennaasjatundja Katrin Alekand rääkis Bioneerile hennamaalingutest. Käsitle alljärgnevat kui kokaraamatut, sest õige pasta leiab iga üks ise, katsetades. Vaja läheb hennapulbrit, sõelumiseks hästi suletavat anumat ja paari 20-DEN põlvikuid; pasta segamiseks sidrunimahla, suhkrut, eeterlike õlisid ning lõpuks pealekandmiseks kas tikku, sobiva otsaga plastpudelit või koonust. Henna peab olema mehdni -henna, see on parimast parim, kõige kõrgema värvisisaldusega. See ei tohi olla juuksevärvi henna või hennasegu. Hetkel saab Eestis minu andmetel sellist hennat Loitsukellerist - Song of India nimelist brändi, Universaal Universumist ja Tartu Ruumist jätkuvalt Neha Herbali hennat. Mõlemad on Rajastani hennad, sobivad hennamaalinguteks ning on pakitud nn mehndi- komplektiks. Soovitaksin kasutada ainult hennapulbrit ja muu juurdepanduga end mitte vaevata. Song of India on pruunikas-roheline, Neha Herbal on väga roheline – nagu suur osa India hennadest, sisaldab ka see rohelist tekstiilivärvi. Nahale-juustele ei tee riidevärv midagi, aga pasta tuleb naljakalt mürkroheline. Indias usutakse, et mida rohelisem, seda parem henna. Ebaloomulik roheline värvus ongi India hennade üks tunnuseid. Hakatuseks tuleb pulber korralikult läbi sõeluda – see peab olema peen nagu puuder. Iga rootsuke paisub vees mitu korda ja ummistab pärast koonuse- või pudeliotsa. Kõige lihtsam on sõeluda nii – aseta nailonpõlvik suuremale kuivainepurgile, nii et varbad ripuvad purgi sisse. Paned varbaosa sisse 2-3 supilusikatäit hennapulbrit ja mõned mündid. Siis paned kaane VÄGA korralikult kinni, kinnitad ja raputad kogu kupatust nii kuis jaksad ja kaua jaksad. Mündid annavad vajaliku raskuse, kahekordne põlvik aga tagab selle, et katkemise puhul ei lähe sõelutud ja sõelumata pulber kohe segi. See on ettevalmistustest kõige vaevanõudvam ja tüütum osa. Rämpsusem jääk sobib väga hästi juuste värvimiseks, ära seda ära viska. Tolmpeen pulber pane eraldi kaussi ning sega toasooja sidrunimahlaga kartulipudru taoliseks massiks. Pudelimahl sobib väga hästi. Värskest sidrunist pressitud mahl tuleb läbi sõela nõrutada. Sega pasta väga korralikult läbi, kata kauss kergelt kilekotiga ning jäta seisma. 21 kraadi juures võtab värvusreaktsiooni käivitumine aega 4-12 tundi, mõnel hennal rohkem, mõnel vähem. Pasta on valmis, kui selle pealispinna toon on muutnud– Neha oma tumeroheliseks, Song of India pruunikamaks. Nüüd tuleb pastale lisada suhkur, eeterlikud õlid ja vajadusel lisavedelik. Eeterlikest õlidest soovitaksin lavendlit, see on kõige vähem allergiat tekitav. Õli kogus tuleb samuti endal välja timmida – olenevalt kogusest 10-30 tilka. Suhkur annab pastale vajaliku venivuse. Kui suhkrut saab liiga palju, siis ei kuiva pasta ära ja valgub kergemini laiali. Valmis pasta peab õrnalt venides lusikalt lahti kukkuma. Keegi ei saa täpselt ütelda, milline see olema peab – see on nüüd tõesti meisterlikkuse koht, mille peab ise läbi katsetama. Kolmnurk-koti võib asendada ka suurema koonusega, mõningase kogemuse tekkides saab koonused täita ka lusikaga. Liiga suure koonusega on paha joonistada ning pastat kulub tegelikult vähem kui alguses arvata oskaks. Kuumas seisev hennapasta läheb aga ruttu hukka. Kui ei ole tahtmist kohe kõike pastat koonustesse panna või kui eelistate teha pudeliga, siis pane ülejäänud pasta portsudena minigrip -kotikestesse ja sügavkülma. Sügavkülmas seisab pasta värskena umbes aasta. Tavalises külmkapis maksimaalselt nädala ning toasoojas 3-4 päeva. Internetist saab tellida ka Jacquard’i ehk J-pudeli. Eestis leiab sellele mugava analoogi kunstitarvete poest tekstiilivärvide osakonnast. Alguses on nii võib-olla natukene kindlam teha, aga kui otsik umbe läheb on selle kallal rohkem nikerdamist, kogu pasta ei tule pudelist välja ja raisku läheb üsna palju. Pealekantud pasta kuivab 15-30 minuti jooksul kergelt koorikuks, mis lõpuks ise maha pudiseb. Henna toonib nahka seni kaua, kui see on niiske ja soojas. Kui tahad pastat kauem hoida ja paremat tulemust saada, siis kata enam-vähem kuivanud pind tavalise haavaplaastriga, mida apteegis meetriga müüakse. Nii ei määri Sa midagi ära ning värv tuleb parem. Esmane joon on erkoranž ning see tumeneb 1-2 päeva jooksul pruuniks. Keha erinevatel kohtadel kestab henna erinevalt. See oleneb väga paljudest asjadest Põhja-Aafrika mustrid on geomeetrilised, suur osa neist on algselt toiminud ohutistena. Islami mustrid kujutavad reeglina stiliseeritud lilli ja taimi, aga ka koraanivärsse või heaendelisi sümboleid. India mustrid on pitsilised, peened, täis lilli, paabulinde ning sageli ka inimfiguure. Kui Sa vaba käega mustrit peale kanda ei tihka, siis kanna oma muster söepliiatsiga paberile, tee nahk soovitud kohas niiskeks ja vajuta paber nahale. Nüüd on see nagu värvipildi värvimine, ei midagi keerulist. Pea meeles, et hennamaalingus on henna väga kapriisne tundlik ja õrn. Ning enne, kui tormad oma pastat kokku segama, siin on Sulle henna-mantra: