www.bioneer.ee	 Tänaseks on Toidupanga mündikampaania arvele jõudnud 567 276 krooni eest annetusi. Jaanuarikuuga lõppenud Toidupanga annetuskampaania lõppsumma selgub järgnevatel nädalatel, kui rohkem kui 800st erinevast paigast on annetusanumad kokku korjatud, nende sisu üle loetud ja raha Toidupanga annetusarvele jõuab. "Veebruari lõpuks loodame lõpetada Toidupangale annetatud raha lugemise. Hetkel kõige suuremad laekumised on tulnud Lääne-Eesti ja Põhja-Eesti piirkondadest, märkimisväärsed summad on laekunud ka Lõuna-Eesti linnadest. Täpsema ülevaate saame anda siis, kui oleme kokku korjanud kõik Toidupanga mündikogumisrakendused ning käsitsi läbi sorteerinud nende sisu, sest nagu praktika näitab, leidub neist peale raha ka muid põnevaid esemeid," ütles AS G4S Eesti sularahadivisjoni direktor Veiko Vaher. Kokku on tänaseks annetussumma kasvanud 36 255,5 euro, ehk 567 276 kroonini ning selle kasvamist saab lähinädalatel jälgida Toidupanga kodulehel - www.toidupank.ee Toidupank on asutatud 2010. aasta märtsis Eesti-Hollandi Heategevusfondi Päikeselill ja Swedbanki poolt. Toidupanga tegevust toetab 2010. ja 2011. aastal Avatud Eesti Fond. Tänaseks on alustatud tegevust Tallinnas, Tartus, Rakveres, Narvas, Maardus, Viljandis, Jõhvis, Pärnus ning peagi on alustamas ka Saaremaa ja Võrumaa Toidupangad.