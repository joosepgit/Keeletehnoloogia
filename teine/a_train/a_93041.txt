arvamus.postimees.ee	 Ahto Lobjakas: elust Eestis empaatiata On mõistatused, on müsteeriumid ja on avaliku arvamuse küsitlused. Viimaste seas üks mõistatuslikemaid on eilne Eurobaromeeter, mis esitleb eesti elanike arvamusi elust masu ajal. REKLAAM Küsitletutest 79 protsenti arvab, et Eesti majanduse seis on halb. 72 protsenti samas kiidab oma pere finantsseisu heaks. Avalik skisofreenia? Andmetöötlusviga? (Ungari masus näiteks peab oma seisu heaks vaid 26 protsenti peredest). Andmesisestamis- või kodeerimisvea võimaluse tundub välistavat analoogne muster küsimustiku tööhõive osas (suurim hetkeprobleem vastajate jaoks). Et lähitulevikus läheb asi üle riigi halvemaks, usub 52 protsenti. Et see jama neid isiklikult puudutada võiks, usub vaid iga kümnes. Kui arve aktsepteerida, võib meie ees olla tõendusmaterjal millestki sügavalt patoloogilisest ja huvitavast. Ühiskondliku empaatiavõime totaalsest puudumisest. Eestlaste võimetusest, soovimatusest, oskamatusest näha ennast osana suuremas tervikus. «Riik, see pole meie.» Veidi (aga mitte palju) meeldivam oleks seletus, et tegemist on Nõukogude ajast säilinud võimega harjuda kõigega. Elukeskkonnast oodataks selle seletuse kohaselt ikka halvimat, aga ilma, et elu sellepärast seisma jääks. Kunagi pole nii, et midagi pole. Kui majandus ka täpes on, leiab hakkaja kodanik ja vastutustundlik perepea ikka midagi. Eurobaromeetri järgi otsustades mitte tingimata majanduse valgustatud osades. Globaalsemaid üldistusi sellise materjali pealt teevad vaid julged. Näiteks Euroopa Komisjon, mille Eesti asehaldur eilses pressiteates pakkus, et 68-protsendiline toetus Euroopa Liidule Eesti elanike seas näitab, et «EL on teinud majandussurutises õigeid samme». Jääb loota, et hea uudis edastatakse ka komisjoni esimehele Jose Manuel Barrosole, et see omakorda saaks julgustada Suurbritannia, Saksamaa, Prantsusmaa valitsust, kes neid samme seni luige, vähi ja haugi kombel teinud on. Lihtsam seletus on muidugi, et lapsed kalduvad ikka jõulude poolt hääletama. Ja kui neljapäeval oleks Brasiiliat võidetud, oleks see ka ELi arvele kirjutatud, oleks Euroopa Komisjon vaid küsinud. Mis on aga päriselt huvitav: miks omaenda valitsust usaldab riigis 38 protsenti elanikest. (Veel kord – see seletab toetuse ELile, kedagi peab ju usaldama, kusagilt peab ju valgust paistma. ÜROgi saab üle 60 protsendi.) Seda on täpselt sama palju kui on Eestis inimesi, kes peavad end eurooplasteks. Mõtted, komisjon?