www.naisteleht.ee	 Mõrvarlikult palav puhkus maffiamaal Sitsiilia: F: Markus Järvet Vahemere suurim saar Sitsiilia on südasuvel petlikult kaunis – sügavsinine meri ja päikese käes säravad külakesed meelitavad otse põrgukuumusesse. Septembri lõpus hakkab Sitsiilias temperatuur küll langema, kuid kes seda vihmasel suvel oodata jaksas — augusti alguses lennukist välja astudes oleks nagu astunud laisalt köetud sauna. Paari päevaga oli selge, et ainumõeldav elurütm on hommikul vara ärgata, pärastlõunal pidada pikk-pikk siesta ning alles päikeseloojangul päeva põhitegemisteks valmistuma hakata. Õhtuhämaruses leidsime saarelt tõelise paradiisi: uudistasime uhkeid barokk-katedraale ja templivaremeid, piltilusaid keskaegseid linnu ja rohelisi viinamarjaväljasid, suurepäraseid söögikohti ja omanäolisi kauplusi, sooja merevett ja tuliseid mägesid. See on ideaalne puhkus kuuma suve ja kultuuriväärtusi otsivale inimesele. Markus Järvet Toit: Kaheksajalad omas tindis Sitsiilia kaldaile uhub kolm merd: Türreeni, Joonia ja Vahemeri. Seega pole imestada, et mereandide valik on peadpööritav. Seal õnnestub süüa ilmselt maailma kõige mustemat värvi toitu – ülihõrk kaheksajalg omas tindis on mustem kui lõunamaa öö ja maitseb paremini kui päikesepaisteline päev. Jook: Rikka maitsega veinid Sitsiilia künklikel mäenõlvadel kuuma päikese all küpsenud viinamarjadest valmistatud vein on hea ja huvitava maitsega. Nii palju päikest saavad viinamarjad vähestes kohtades maailmas. Elamus: Vaade vulkaani tipust Euroopa suurima tegevvulkaani Etna vallutamiseks pole südasuvi kõige parem aeg – ehkki kõrgel on õhutemperatuur jahe, kõrvetab päike armu andmata. Vaated tardunud laavajõgedele ja kustunud kraatritele on vapustavad. Kuidas kohale saab? Eesti reisikorraldajatest viib otselennuga Sitsiiliasse TopTours, kuid ka omal käel jõuab sinna lihtsasti. Sügisel ei pea öömaja ette broneerima, kuid rendiauto oleks tark varem kinni panna, et kohale jõudes ei tuleks leppida tõsiasjaga, et alles on jäänud vaid kallid suured autod.