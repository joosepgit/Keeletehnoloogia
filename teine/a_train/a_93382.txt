arvamus.postimees.ee	 Andrus Karnau: ärge koperdage mul jalus! Mind isiklikult vihastavad kõige rohkem autojuhid, kes sõidavad linnas umbes 45 km/h ja maanteel umbes 85 km/h. See ajab ikka kurjaks, kui lihtsalt keset teed keegi venib su ees napilt aeglasemalt, kui piirkiirus lubab. Piimaautod ja kaubamasinad ei häirigi nii väga kui just sõiduautod, kelle juhid ei julge natukene kiiremini sõita, sest kardavad politseid. REKLAAM Pikki maanteed sadu kilomeetreid mõõtes näib, et iga minut on kullahinnas ja mingi risti jalus ees olev «vana pann» ajab ikka hinge täis küll. Mina olen lihtne ajakirjanik, kirjutan oma murest, aga kes mind ikka homme loeb. Aga riigikogu liikmel või valitsuse tegelasel on voli minna keelde ja käske välja kirjutama. Nii ilmselt sündiski mõte keelata Tallinna-Tartu maanteel veoautode sõit. Faktid kõnelevad aga paraku seda, et keeld lühendas sõiduaega tipptunnil kahe linna vahel umbes 15 minutit. Selle ajaga jõuab sigareti suitsetada ja tassi kohvi juua. Kokkuvõttes ei võidetud keeluga suurt midagi. Aga õnneks otsustajad on kõik autojuhid, kellele meeldib kihutada. Nii ka mina, vähemalt meeldib mulle kiiresti sõita. Ma tean, et 85-ga sõitev auto jõuab samamoodi kohale kui 110-ga mineja. Aga ikkagi tahan ma, et maanteel keelataks kiirusega 70-90 km/h sõitmine. Sõitku kiiremini või aeglasemalt, aga ärgu koperdagu jalus.