www.naisteleht.ee	 TEEMAD Vallandamisoht kummitab 23. Jaanuar 2009 - 14:29 | naisteleht Otsi rohkem teavet selle kohta, mis sind täpselt ees ootab. Püüa ülemusega kohtumiseks ette valmistuda. Hea variant on kirjalik suhtlemine e-kirjade teel, sest sellest jääb jälg maha: F: Bulls Tööl on üsna hullud ajad. Olen oma töös enda meelest küll hea, aga ma ei saa ülemusega eriti läbi. Ta nagu otsiks pidevalt, et saaks mulle midagi ette heita... Sain teada, et ta tahab teha mulle ettepaneku «lahkuda». Tean, et see kohtumine on vaid päevade küsimus ja kohutav ärevus on sees. Tööalasele eneseteostusele pühendatud energia ja aeg muudavad selle tähtsaks osaks inimese minapildis. Kaotades töö, puruneb identiteet ja löövad kõikuma väärtushinnangud. Tekivad küsimused, et mida ma tegin valesti ja kas ma oleksin saanud juhtunut kuidagi ära hoida. Tahad teada, kas su oskused ei ole siis tõesti midagi väärt. Vallandamise etteaimamine seab psüühika eriti ränka olukorda – ootamine, ebakindlus ja teadmatus tekitavad tugeva ärevuse. Ebaõiglane kohtlemine muudab enesetunde veelgi halvemaks. Mõnes inimeses tekitab see soovi enda eest võidelda, kuid teises halvatuselaadse seisundi: ma ei saa enda heaks midagi teha, ma olen ülemuse ees täiesti jõuetu, sest tema käes on võim! Inimene hakkab end ohvrina tundma ega taju enam, kas olukord on tema kontrolli all või mitte. Kuid ka kõige keerulisemas olukorras saab midagi enda heaks teha. Isegi vallandamisohus inimesel on valikuid, näiteks, kas istuda ja oodata, millal n-ö pauk käib, või ise toimetama hakata. Aktiivne tegutsemine aitab reeglina masendust ja ärevust taltsutada. Kui ülemuse käitumine on selgelt ebaõiglane ja ebaseaduslik, on sul võimalus enda huve seaduse abil kaitsta. Seda tasub raskel ajal meeles pidada. Hoia endas teadmist, et mõnikord juhtuvad halvad asjad mitte sellepärast, mis sa valesti teed, vaid hoolimata sellest, mida sa õigesti teed. Ka oma ala parimad võivad töö kaotada. Mõnikord avab see tee uutele võimalustele, mis muidu poleks avanenud. Mida vallandamisohtu sattununa ette võtta? Kui sulle tehakse ebameeldiv ettepanek, ei pea sa sugugi seda kohe vastu võtma. Võta mõtlemisaega. Ära kirjuta ühelegi paberile alla enne, kui oled otsinud ka mujalt infot ja nõuandeid, näiteks võid pöörduda töövaidluskomisjoni. Otsi toetust. Räägi kolleegidega, kes on sinu suhtes toetavalt meelestatud. Küsi, mida nemad kogu loost arvavad ja mida sinu asemel teeksid. Räägi lähedastega tekkinud olukorrast. Kui ärevus ja masendus püsivad häirivalt kaua ja sul on raske iseendaga hakkama saada, pöördu perearsti või psühhiaatri poole.