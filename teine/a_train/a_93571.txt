www.naisteleht.ee	 «Rasvapõletus-aeroobikatund on tavalisest body-aeroobikatunnist erinev, sest aeroobne osa on pikem – vähemalt 30 minutit,» ütleb aeroobikatreener Heti Rohtla. Trenni tempo on ühtlane, aeroobne osa vaheldub jõuharjutustega, sest tähtis on hoida ühtlast pulsisagedust. Algajad võiksid seetõttu muretseda endale pulsikella. Hiljem saab juba enesetunde põhjal aru, millal treenitakse n-ö õigel pulsisagedusel ja millal pulss liiga kõrgeks läheb. Südame maksimaalse löögisageduse saad teada, kui lahutad 226st oma vanuse. Teatud pulsisageduse juures (60–70 protsenti maksimumpulsist) hangib organism energiat valdavalt keharasvadest ja vähem süsivesikuist. Kui pulsisagedus tõuseb, hakkab organism energia saamiseks kulutama juba süsivesikuid. Trenni rasva põletama! Fatburning’u-trenn kestab 75–90 minutit. Algul tehakse aeroobika põhisamme, seejärel peamiselt alakeha treenivad väljaasteid, kükke jne. Korduste arv on suur, mistõttu peaks tund olema lihtne ka algajale. Treeningu intensiivsust võib tõsta 70–80 protsendini maksimumpulsist. «Ka siis harjutame valdavalt aeroobsetes tingimustes, koormus tugevdab lisaks südamele ja vereringele ka meie hapniku omastamise võimet,» kirjutab professor Rein Jalak raamatus «Tervise treening». «Kasulik tervisesportlasele on ka asjaolu, et peale intensiivset trenni võib põhiainevahetus kiirem olla veel neli tundi hiljem. Ka selles, aeroobses treeningtsoonis, kasutab organism energia saamiseks valdavalt rasvu, kuid algajad peaksid alustama siiski madalama intensiivsusega treeningutest.» Esialgu tee trenni kolm kuni viis korda nädalas korraga vähemalt 45 minutit. Nädala peale on soovitatav trenni tehes energiat kulutada 1500–2000 kcal. Pulsisagedus peaks olema 60–70 protsendi juures maksimumist. Kõige raskem on alustamine, sest organism lülitub valdavalt rasva ainevahetusele ümber alles pärast 8–12nädalast harjutamist. Ühel hetkel keha kohaneb ühesuguse treeninguga ega arene enam edasi, ja ka kaal ei lange. Seega, pärast 4–6nädalast pidevat treeningut võid suurendada koormust 50 minutini, kaheksa nädala pärast suudad kehaliselt aktiivne olla juba kolm-neli tundi nädalas. Kui oled 8–12nädalat pidevalt treeninud, võid tõsta pulsisagedust 70–80ni ja lühendada trenni pikkust. Edasijõudnutele intervalltreeningud Treenituse kasvades katseta intervalltreeningut (pulsimõõtja kasulikkus ilmneb selles eriti hästi). See on hea kardiotreening, tugevdab südame-veresoonkonda, ja annab organismile võimaluse vahepeal puhata. Intervallid võivad kesta 30 sekundist kuni nelja minutini. HIIT põhineb kõrge lühiajalise ja madalama koormuse vaheldumisel. Tee näiteks viis minutit soojendusharjutusi, siis jookse minuti aega nii kõrgel pulsisagedusel kui suudad, seejärel minut aega oma standardkoormusega. Niimoodi neli-viis seeriat. Sprint ja sörk vahelduvad, kuni jõudu jagub. Lõpuks venita lihaseid. Trenn ei tohiks kesta üle 20–25 minuti.