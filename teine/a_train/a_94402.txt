www.advent.ee	 Minu jaoks on Taevane Isa kõik. Ehk ma tunnen, et ilma Jumalata ma elada lihtsalt ei oska. Kui inimesed veavad alt, siis Tema on alati mu kõrval, Tema aitab, õnnistab, juhib, kingib tarkust jne. Pikka aega ei osanud ma teistele inimestele oma Taevast Isa tutvustada. Põhjus oli lihtne – ma ei tahtnud Piibliga pähe lüüa” (st ma muudan juba eos Jumala nende jaoks negatiivseks kujuks), pealegi ei oma ma teoloogia haridust. Mingil hetkel tegin ma eestpalvet selle pärast palvegrupis. Piibliga ma küll ründama ei läinud, kuid rääkisin vabamalt Jumalast. Otsustasin, et iga kord, kui tunnen südames mõtet Temast midagi öelda, siis ütlen selle ka kõva häälega välja. Aasta aega hiljem sain teada, et üks mu sõbranna on kristlaseks saanud. Jutu käigus tuli välja, et hetkel, mil tema Jumalat otsis, olime teetassi taga rääkinud. Mina olin talle rääkinud Jumalast ja enda suhtest Temaga. Minu jaoks polnud see midagi, kuid sõbranna jaoks oli see kinnitus. Mina olin juba mitmes sõber/sõbranna, kes uskus ja usaldas Jumalat. Sellest sai ta impulsi uurida, mis selle Jumalaga siis on. Ehk me ei tea kunagi, mis hetkel Jumal meid kasutab. Meile tähtsusetuna tunduvad sõnad võivad olla juhitud Tema poolt. Usaldagem rohkem Teda.