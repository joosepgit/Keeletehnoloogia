www.naisteleht.ee	 Kooli läks poiss teistest aasta hiljem. Kuna kodukohas Pärnumaal toimetulekukooli polnud, võttis Margit poja käekõrvale ja sõitis Haapsalu sanatoorsesse kooli, kust ta suunati edasi Haapsalu väikelastekodusse. Seal õppis poiss kolm aastat. Siis õnneks avati Pärnus samuti toimetulekukool ning Germo jätkas õpinguid seal. Margiti sõnul oli neil kõige raskem neli aastat tagasi, kui pisike pere elas Lavassaare alevis ja Germo pidi koolinädalail ööbima Pärnu Niidupargi puuetega laste kodus. Seal tekkisid poisil agressiivsushood ning ta rahunes maha vaid end hammustades. «Ta rahustaski end niimoodi — kui tekkisid probleemid, hammustas ennast ning ise ei saanud arugi, mis temaga toimus,» meenutab Margit. Lugema ei õpi Germo iial «Meie elu on olnud nagu unenägu. Võtsin kogu oma kaine mõistuse ja jõu kokku, et mitte masendusse langeda, sest see poleks kumbagi aidanud,» räägib tugevaloomuline ema. Veel kolm-neli aastat tagasi rääkis Germo vaid mõnesõnaliste lausetega, käändelõppusid ei tunnistanud ning tema kõnest oli pea võimatu aru saada. «Mina kuidagi mõistsin tema juttu, aga teistel oli küll raskusi,» tunnistab ema. Nüüd kõneleb sihvakas noormees küll vigadega, kuid suudab end vähemalt mõistetavaks teha. «Lugema ja kirjutama ei õpi ta iial, ei tunne tähti, numbreid ega kella,» tõdeb ema. See-eest meeldib Germole koristada ja süüa teha — seda kõike on ta toimetulekukoolis õppinud. «Ainuke probleem on ohutunde puudumine,» muretseb puidupingioperaatorina töötav ema ja kiidab Pärnu toimetulekukooli edasi. «Nad koristavad, teevad süüa ja kõike, mida eluks vaja läheb, ning tulemus on see, et poiss tahab kogu aeg tegutseda, teeb tööd, on aktiivne ning positiivne,» rõõmustab Margit poja üle. Veel neli aastat tagasi ei osanud Germo isiklikust hügieenist lugu pidada, aga nüüd on ta selles kõva käsi. Ta on koguni nii tubli, et ei kannata määrdunud riideid seljas. Samuti peab ta oma kohuseks prügikotte tühjendada ja puid tuppa tuua ning kui noorem vend Geio julgeb midagi tema eest ära teha, tõstab Germo häält. «Kui mõni taldrik kuhugi vedelema jääb, siis ta peseb kohe puhtaks,» naerab Margit. Või kui noorem vend pole viitsinud voodit ära teha, on Germo jälle korraloojana platsis. «Ükskord praadis ta mulle koguni kartuleid, mis sest, et need olid pooltoored. Ja tegi kõrvale kohvi,» kiidab ema poega. «Eks see kõik toimetulekukooli vili ole.» Laps taheti emalt ära võtta Nagu sellest kõigest oleks veel vähe, on Margitil jutustada õõvastav lugu sellest, kuidas laps temalt üldse ära võtta taheti. Germo soovitas lastekodusse anda Margiti toonase kodukoha vallavalitsus — sest puudega poisi koolitamine läinuks vallale liiga kulukaks. «Mulle ei mahtunud see kuidagi hinge — peaksin oma lapse ära andma!?» ahastab ema seda juhtumit meenutadeski. Pärast seda ei näinud Margit muud võimalust kui kolida. Nüüd, Pärnus üürikorteris, on ema oma kahe lapsega rahul ja õnnelik. «Hästi tugev peab olema,» on Margiti esimene nõuanne kõigile puuetega laste vanematele. «Mina soovitaksin mediteerida, kui vahel peaks masendus võimust võtma.» Samuti aitab raudset naist luuletamine — ta on selle eest autasusidki saanud. Margit usub, et saatuse poolt on raske puudega lapsed määratud neile vanematele, kelle vaimsus on teistest kõrgem. «Ilmselt on need emad tugevamad, talumaks seda koormat. Ja kindlasti mitte õnnetud.» Hille Kõrgesaar