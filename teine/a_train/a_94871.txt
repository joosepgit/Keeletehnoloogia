www.bioneer.ee	 Alates sügisest 2008 on nii vanema soovil kui tervislikel põhjustel koduõpe lubatud kuni põhikooli lõpuni. Koduõppe peamine eelis seisneb individuaalse lähenemise võimalikkuses. Kodus on võimalik toetuda konkreetse lapse huvidele, arvestada tema tugevuste ja nõrkuste, tempo, pere elustiili ning väärtushinnangutega. Koduõppel oleval lapsel on võimalik soovi korral käia huvikoolis ja ringides ka tavapärasel koolitundide toimumise ajal. Individuaalse lähenemise korral juhtub sageli, et kohustuslik materjal saab selgeks kiiremini, kui koolis ja on aega pühenduda sellele, mis enda jaoks huvitav ja oluline. Mõeldes, kas valida koduõpet ja kuidas seda korraldada, on oluline alustada sellest, mida vanemad oma lastele ellu kaasa anda soovivad ja kuidas selleni jõuda. Milliseid tingimusi on selleks vaja enda ümber luua ja milline inimene ise olla. Kes on see konkreetne laps ja mis tema jaoks hea on. Võttes aluseks koduõppe laiema mõiste, võib öelda, et koduõpe toimib ainult sellises peres, kus vanemad on ise huvitatud koos lastega kasvamisest, igapäevaselt lastega koos elamisest ja maailma avastamisest ning lastele terve ja õnnelikuna harituks kasvamiseks soodsa keskkonna loomisest. Sügisest 2008 hakkas kehtima uus koduõppe kord, millega saab tutvuda aadressil www.riigiteataja.ee Koduõppe kohta leiab rohkem infot MTÜ Eesti Koduõppe Keskus lehel www.koduope.ee .