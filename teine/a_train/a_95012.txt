www.naisteleht.ee	 Briti Tartes 15aastane Briti Tartes on õppinud elama tserebraalparalüüsiga ja unistab päevast, mil ta iseseisvalt kõndida saab: F: Kalev Lilleorg Saate «Tantsud tähtedega» tänavune reklaamnägu, tserebraalparalüüsi põdev Briti Tartes kuulutati pärast sündi lootusetuks juhtumiks. Nüüdseks 15aastane neiu on tänu massaažile sedavõrd paranenud, et loodab ühel päeval tugiraami ja kargud nurka visata ning täiesti ise kõndida. Ja ühel teisel päeval teostab oma unistuse – hakkab muusikalinäitlejaks. Briti ema Terje oli tüdruku sündides 19aastane ning Briti ise 29nädalane loode, vaevu lutipudelist suurem. Esimesed sõnad, mida Terje arstidelt kuulis, olid: «Elama ta nagunii ei jää!» Veel hiljemgi mitmel korral soovitasid meedikud «perspektiivitu lapse» lihtsalt ära anda. «Rindkere käis kinni-lahti, ainult ahmis õhku, sest kopsud oli välja arenemata,» kirjeldab Terje esimest mälupilti oma vastsündinud tütrest. Enneaegsuse arvele arvati esialgu ka tüdruku arenguhäired. Alles kaheaastaselt sai Briti viimaks diagnoosi: tserebraalparalüüs (PCI). «Arstilgi tulid pisarad silma, kui ta ütles: päris lootusetu juhtum,» meenutab Terje.