www.naisteleht.ee	 Alhambra Hispaania kaguosa üks pärl, Alhambra kindlus-loss: F: Scanpix Andaluusia pärliks pole Costa del Soli liivarannad ja seal kaunite neidude käele toetudes promeneerivad soliidsed härrad, vaid hoopis paari sõidutunni kaugusel Granadas kaasaegsete maailmaimede hulka pürgiv Alhambra kindlus-loss. Väljastpoolt on 13.-14. sajandil moslemite kuningate residentsiks ehitatud Alhambra tagasihoidlik kindlus, sest edevus on islamiusulistele patt ja rikkusega eputamine pole hea. Tegelikult hõlmab kompleks hulka paleesid, torne, sisehoove, aedu ja majapidamishooneid. Enamik neist on peadpööritavalt rikkalikult kaunistatud freskode, reljeefide ja kipspitsidega, kõikjal on purskkaevud, lilled ja värsiread. Alhambra on araabia keele tundjale kui üks suur raamat: seinad on kaetud ülistustega valitsejatele, lugudega edukatest lahingutest ja vapratest sõduritest. Ladina tähestikku kasutavale maailmale on see kõik vaid üks kaunis muster. Alhambra ilu ja võimsust sõidavad inimesed vaatama üle kogu ilma ja sinna pääsemine nõuab hoolikat planeerimist: iga päev on uksed avatud vaid 8000 külastajale (aga neid saabub isegi Jaapanist!). Seetõttu on kõige kindlam pilet interneti kaudu ette ära osta. Silvia Pärmann Toit: Gazpacho Andaluuslaste üks raudselt paremaid leiutisi on külm tomatisupp gazpacho. Ja uskuge, suvises Granadas ja Alhambras kulub see ära, sest temperatuur võib seal tõusta muljetavaldava 40 kraadini.