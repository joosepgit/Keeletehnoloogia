www.naisteleht.ee	 Selousi rahvuspark: F: Laura Laanmets Peale selle, et Tansaanias asub Aafrika kõrgeim tipp Kilimanjaro, madalaim punkt Tanganjika järves ja osa Aafrika suurimast järvest Victoriast, on seal ka üks maailma suuremaid looduskaitsealasid – Selousi. Rikkaliku looduse ja loomastikuga Selous on kantud UNESCO maailmapärandite nimistusse. Sisenemine ja väljumine sellesse reservi on hoolikalt kontrollitud, sissepääs maksab umbes 30 dollarit ehk ligi 340 krooni. Safariks looduspargis on kõige targem rentida lahtine džiip koos juhiga. Ise roolis olles tuleb püsida suurematel teedel ja seega näeb ainult neid loomi, kes samal ajal juhtuvad nende teede ääres liikuma. Hea giid orienteerub ka väljaspool suuri teid, teab, kus loomad võiksid olla, ja oskab õige (võhiku meelest täiesti suvalise) koha pealt savanni sisse keerata. Parim aeg safariks on varahommik, sest siis ei ole veel liiga palav ja loomad on aktiivsed ning erksad. Päevakuumuses otsivad nad varju ja neid on raskem märgata. Selousis võib näha elevante, jõehobusid, hüääne, suuremaid ja väiksemaid kitsi, pühvleid, ahve, krokodille, suuri sisalikke, sebrakarju ja väga palju graatsiliselt ringiõõtsuvaid ning puulatvu näkitsevaid kaelkirjakuid. Hea õnne korral võib näha ka lõvi ning kui läheb erakordselt hästi, siis isegi ninasarvikut. Autost väljuda ei soovitata. Ausalt öeldes ei kutsugi siin-seal vedelevad suured kondid ja pühvlipealuud jalutuskäiku tegema. Huvitav on jälgida ka kohalikke elanikke nende igapäevatoimetustes, näiteks kuidas nad pika ridva otsa kinnitatud kopsikuga jõest vett ammutavad. Laura Laanmets Toit ja jook: Kala ja vesi Kuna kämpinguid peavad peamiselt mittekohalikud, on toiduvalik neis pigem euroopalik kui tansaanialik. Mõnel pool pakutakse külalistele meelelahutusena ka võimalust ise jõest kala püüda ning koka abiga sellest õhtusöök valmistada. Palavuse tõttu tuleb safaril palju vett juua. Elamus: Linnusafari Peale džiibisafari saab ette võtta ka jõe- ehk linnusafari paadiga mööda Rufiji jõge. Sel reisil näeb väga palju kirevaid linnuliike ja suuri kotkaid, samuti jõehobusid ja sisalikke. Jõehobudele väga lähedale ei minda, sest need ettearvamatud elukad võivad paadi lihtsalt ümber ajada. Jões aga elab hulgaliselt krokodille... Kuidas kohale saab? Tansaania lõunaosas asuvasse Selous Game’i jõudmiseks tuleks lennata Tansaania suurimasse linna Dar es Salaami. Näiteks lendab Amsterdami kaudu Dar Es Salaami KLM, edasi-tagasi pilet maksab keskmiselt 15 700 krooni, lisanduvad lennujaamamaksud. Kohapeal liikumiseks võib üürida auto. Pargis saab elada kämpingutes, aga seal tasub valmis olla ka üllatusteks – näiteks pole sugugi ebatavaline, et leiad kraanikausist suure skorpioni. Linke