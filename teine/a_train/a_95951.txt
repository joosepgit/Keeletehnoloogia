www.naisteleht.ee	 TEEMAD Ka Rein Rannapi eraelu liigub tõusvas joones 20. Aprill 2007 - 1:56 | naisteleht Muusik Rein Rannap eelistab oma elu üle ainuotsustaja olla, laskmata end kamandada ühelgi ülemusel ning leides, et üksildase hundi päevadesse ei teki rutiini. Kindel kohustus iga nädal telesaate «Eesti otsib superstaari» žüriis istuda, millega kaasneb veel näiteks koos stiiliasjatundjaga šoppamas käimine, ei muuda Rein Rannapi (53) elu kuigivõrd. «Katsun seda rolli ikka tagaplaanil hoida, ehkki meedia tituleerib mind, minu suureks üllatuseks, veel ühe uue eesliitega – muusik ja selle saate žürii liige. Ma ei hakka ennast selle tegevusega samastama.» Samas möönab ta, et ehk leiab verinoor saatepublik pianistist žüriiliiget teleekraanil jälgides tee klassikalise muusika kontserdile. «Omalt poolt teen kõik, et neile seal meeldiks,» lubab ta. Kunstnikuelus on Rannap alati endale ühes isikus tööandja ja töövõtja olnud, ta pole iial kellast kellani kabinetiseinte vahel rutiinset tööd teinud. «Mul ei ole elus ühtki sarnast päeva ja põhirõhk, arvan, on praegu inimeseks olemisel,» mõtiskleb ta. Rannap leiab, et vabakutselise staatus võib kadestamisväärne paista vaid kõrvalseisjale, kuid tõde on, et tähtaegadeta elustiil kipub laiskust soosima. «On raske, kui pole väliseid asju, mis sind organiseerivad.» Pojaga lähedane Reinu helilooming valmib praegu ainult tellimuse peale. Võiks ju rohkemgi, ent puudub motivatsioon. «Endale mängimiseks teen lugusid, kui vaatan, et on vähevõitu. Muusikalisi mõtteid virvendab ikka, aga nende niisama vormistamiseks olen vist liiga laisk.» Parimaks tagantsundijaks peab muusik võistlusi. Tänu neile ta endas vahest pophelilooja külje avastaski: «Nii sain kunagi mängu sisse. Ilma võistluseta poleks ma teadagi saanud, kas minu meloodiakesed midagi väärt on,» tunnistab ta. Küsimus, kas poeg Ikevaldile (19) superstaari otsingute sarnast tuleproovi soovitada, võtab isa pikalt mõtlema. «Praegu ei ole ta muusikaga piisavalt tegelnud. Mingid anded on tal kindlasti ja mingil hetkel on tulnud ideed bänditegemisest, aga realiseerunud need veel pole,» arutleb ta. Pojaga suhtleb Rannap sedavõrd tihedalt, et pahede jahil ajakiri Just! Tituleeris nad kogemata paarikski. «Viis aastat pole me enam koos elanud, aga suhtleme palju. Räägime, räägime, räägime – pikalt ja põhjalikult. Räägime väga tõsiseid asju, aga ka selliseid, et sall tuleb kaela panna.» Et Ikevald lõpetab tänavu gümnaasiumi, on üheks tõsise arutelu teemaks elukutsevalik. Muusikuteed noormees ilmselt ei lähe, õpitav eriala saab olema midagi praktilisemat. Salaplaanid südamedaamiga Viimased aastad on muusiku ellu toonud olulise naise – väikeettevõtja Eve Ausi, kellega nad praegu elavad visiitkooselu. Eraelu suhtes napisõnaliseks jääv Rannap möönab, et tulevik võib ses osas muudatusi tuua ning visiitkooselust tavaline kooselu saada. Tuttavaks saamine on tema sõnul olnud pikk järk-järguline protsess. «Tunneme teineteist juba mõnda aega,» annab ta poliitiliselt korrektse vastuse. Suvel tähistab Rannapi klaverikontsertide sari kümnendat sünnipäeva. Juubeli puhul lubab ta Eestile tiiru peale tegevas kontserdisarjas esitada läbilõike möödunud aastate parimatest paladest.