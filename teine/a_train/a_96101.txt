www.naisteleht.ee	 Kristina Šmigun-Vähi Kristina Šmigun-Vähi: F: Postimees/Scanpix Eesti suusakuninganna Kristina Šmigun-Vähi tõdeb, et ei ole kerge olla ühtaegu hea ema ning tippsportlane, ent väike Victoria Kris pühib tema näolt väsimuse kui imeväel isegi pärast kõige rängemat trenni. Kõrvaltvaatajale tundub, et Kristina (32) jaoks oli lõppev, 2009. aasta ilmselt elu parim — pooleteiseaastane tütreke sirgub jõudsalt ning ta ise on tagasi suusatippude hulgas. Mida enamat võiks tahtagi!? «Võib küll nii öelda. Kõik see ei ole kerge, aga ma olen väga õnnelik,» ütleb ka Kristina ise. Profisporti naastes avaldas Kristina lootust, et ei pea loobuma ülihinnalisest lapsega koos olemise ajast. Ja see on tal õnnestunud — tütreke on emaga kaasas nii treeninglaagrites kui võistlustel. Väike maskott annab emale sõnulseletamatult palju jõudu. «Tippsport on ränkraske,» tõdeb suusatipp. «Lapse juuresolek aga aitab mul kogu aeg hoida näo naerul ja seeläbi ka raskeid koormusi kannatada.» Kui Kristina trennist rampväsinuna tuleb, piisab vaid sellest, kui tütreke vastu jookseb — ema naeratab taas ja väsimus on unustatud. Victoria Kris kasvab mühinal ja teeb vanematele iga päev rõõmsaid üllatusi, näiteks mõne uue õpitud sõna näol. «Viimase aja suurim saavutus on meil iseseisvalt, oma kahel jalal trepist üles kõndimine,» räägib uhke ema. Kuna Victoria Kris on olnud hea laps, sai ta jõuluvanalt palju toredaid kingitusi. Pühad veedeti pärast edukat esinemist maailma suusaradadel taas kodusel Otepääl. Kohe algavalt 2010. aastalt soovib Kristina sama mõnusat aega koos perega ja eneseteostust suusarajal. Naisteleht peab pöialt, et meie suusakuninganna kõik soovid täituksid! Eve Jaakson