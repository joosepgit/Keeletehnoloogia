www.naisteleht.ee	 värvipesu Kas valida vanast juuksevärvist lahti saamiseks leebem triibutamine või tappev värvipesu?: F: Kalev Lilleorg Suvel liivablond, sügisel vahtrapunane ja talvel süsimust – juuksetooni tihe vahetaja võib äkki soovida midagi sootuks uut ehk oma loomulikku juuksevärvi tagasi. Kas kõigi nende kihtide alt on veel võimalik oma tõeline juus üles leida? Kõige leebem viis oma loomulik juuksevärv tagasi saada on lasta juustel lihtsalt kasvada. Aga oh siis neid kohutavaid rante! Ja seda kannatlikkust – juus kasvab kuus ju ainult 1,5–2,5 sentimeetrit. Päike, mere- ja kloorivesi küll pleegitavad juuksevärvi, kuid sellise luitumisprotsessi tagajärjel võib juustesse tekkida rohekaid ja oranžikaid toone. Kellele seegi meeldiks? Poodidest on saada ka triibutamiskomplekte, mis aitavad soengu väljakasvatamisel tekkivaid rante peita, ja värvieemaldajaid, aga neid ei julge oma juuste kallal peaaegu keegi ise kasutada. Ilusalongi Abigail juuksur Katja Gontšarenko soovitab juuksevärvi parandamise samuti spetsialisti hooleks jätta, sest kodustes tingimustes kipub see niigi riskantne töö enamasti ebaõnnestuma. Juuksur määrab värvieemaldusvedeliku kanguse kliendi juuksetüübi järgi ja jälgib tähelepanelikult, kuidas protsess kulgeb. «Värvituks» muutumine võib aega võtta viis kuni paarkümmend(!) minutit. Seda enam ei tohiks oma juukseid ise kodus pleegitama hakata, sest pakendil antud aeg ei pruugi sinu juuksetüübile vastata. Kui juuksed on helendatud sobivasse astmesse, neutraliseeritakse need sinu oma juustega võimalikult sarnast tooni kergvärviga.