www.bioneer.ee	 Homme, 21. märtsil toimub Eesti Maaülikoolis lahtiste uste päev, mille raames on külalistel võimalik tutvuda nii erialadega kui ka näha erinevaid ülikoolilinnaku vaatamisväärsusi. Uksed avatakse peahoones juba kell 10, kell 11 avatakse üritus ametlikult peahoone aulas, kus tervitab rektor Mait Klaassen ning oma kogemusi jagavad nii tudengid kui vilistlased. Meeleoluka ülevaate Eesti Maaülikooli võimalustest annab metsandusüliõpilaste seltsi ja keskkonnaüliõpilaste seltsi ettevalmistatud etteaste. Lisaks erialade tutvustamisele on lahtiste uste päeval võimalik degusteerida Eesti Maaülikooli Polli Aiandusuuringute Keskuse tooteid ning proovida saab maitsvaid maheküpsetisi. Instituudid tervitavad külalisi kell 12, ülevaade antakse nii õppetööst kui erialadest. Pärast seda tutvustatakse külalistele maaülikooli linnaku vaatamisväärsusi. Näiteks saab külastada maastikuteatrit – suurt panoraamekraani, millega maastikuarhitektuuri tudengid tööd teevad. Avatud on ka mikromeierei, biogaasi laborid, loomakliinik ning anatoomiamuuseum, kus on lai väljapanek loomaskelettidest ning kus saab lähemat tutvust teha veterinaaria ajalooga. Uksed on lahti ka Eesti Maaülikooli legendaarsel Torni-ühiselamul ning spordiklubil. Huvilistel on Tartusse võimalik tulla tasuta rongi või bussidega. Rongijaamast sõidab kohe pärast rongi Tartusse saabumist Eesti Maaülikooli linnakusse tasuta eribuss. Samal päeval toimub lahtiste uste päev korraga kuues Tartu kõrgkoolis – lisaks Eesti Maaülikoolile ootavad huvilisi ka Tartu ülikool, Eesti lennuakadeemia, Kaitseväe ühendatud õppeasutused, Tartu tervishoiu kõrgkool ja Tartu kõrgem kunstikool.