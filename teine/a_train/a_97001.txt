www.naisteleht.ee	 TEEMAD Kristina Šmigun abiellub! 27. Aprill 2007 - 13:59 | anonüümne Eesti suusakuninganna Kristina Šmigun ja tema kihlatu ning mänedžer Kristjan-Thor Vähi on ammu paika pannud pulmade toimumise aasta – 2007. Ühes paljude armastajapaaridega on nemadki otsustanud truudusetõotuse anda maagilisel kuupäeval 07.07.07. Otepää piigana on Kristina soov abielluda kodukohas. Nii on läbirääkimisi peetud Otepää kirikuga, et laulatustseremoonia läbi viia seal. Detailidesse veel laskutud pole, sestap ei teata veel, kas pulmapidu peetakse siseruumides või väljas kauni juulipäikese all. Registreerimine võib toimuda Tartus, Valgas või ka sealsamas Otepääl, kui noorpaar otsustab paaripanija peopaika kutsuda. Osalised jäävad napisõnaliseks Kristjan-Thor Vähi on ehitanud oma lähedaste ümber raudse müüri ega soovi pulmaplaanidest rääkida. «See üritus ripub hetkel juuksekarva otsas,» vihjab mees ajasurvele, mille all pole selge, kas kõik õnnestub nagu kavatsetud. «Kui sellest praegu rääkima hakata, võib see hoopis ära jääda. Mul oleks kahju, kui sellised asjad võivad selle [pulma – toim.] ebareaalseks muuta,» peab Vähi silmas ajakirjanduse kõrgendatud huvi staarpaari abiellumise vastu. «Kuulujutud lühendavad, muide, nende rääkijate eluiga,» lisab Vähi, vabandades küll inetu ütluse pärast, kuid oma sõnadele kindlaks jäädes. Poolteist aastat kihlust Kristina ja Kristjan-Th or kihlusid 7. novembril 2005, puhates Egiptuses Sharm el Sheikis – enne Kristinale üliedukaid olümpiamänge Torinos. Jah-sõna Kristjani üllatusliku abieluettepaneku peale ütles Kristina Punase mere kaldal, silmad täis liigutuspisaraid ja ise hinge põhjani veendununa. «Olin sõnatu. Üllatusest tumm. Aga nii õnnelik. Vastasin loomulikult «jaa». Armastan Kristjanit väga-väga. Olin pisarais, ja pisaraid oli palju,» kirjeldab Kristina elu ilusaimat õhtut. «Poleks iial uskunud, et Kristjan valib just selle, parima hetke,» vahendas SL Õhtuleht toona. Ka abiellumiseks on noored valinud parima aja: südasuvel ning numbrite poolest meeldejääval päeval – seitsmenda kuu seitsmendal päeval aastal 2007. Ideaalselt toimiv paar Kristina ja Kristjan-Th or kohtusid 1993. aastal. Oma armulugu on Kristina kirjeldanud tasapisi arenenud suhtena. Tulevase abikaasa kohta on naisel jätkunud vaid kiidusõnu. «Kristjan on superinimene. Ta on loonud minu ümber toimiva tiimi. Ta on inimene, keda võib jäägitult usaldada. Ta on mu kaitseingel. Seisab alati mu kõrval ja kaitseb mind nagu maailma kindlaim müür,» sõnas Kristina SL Õhtulehe vahendusel pärast kihlumist. Naistelehe toimetus soovib Kristinale ja Kristjan-Th orile õnnelikku pulmaeelset aega, rahulikku närvi, viperusteta pulmade korraldamist ja eelkõige, et pidu ikka vägev ja meeldejääv tuleks!