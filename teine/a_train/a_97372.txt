www.bioneer.ee	 Eesti Looduskaitse peab 2010.aastal oma sajandat juubelit. RMK korraldab looduskaitse tähtsündmust silmas pidades viiest avalikust konkursist ja teemakohaste ürituste sarjast koosneva kampaania „Loodusega koos“, mille abil edendatakse eestimaalaste loodushoidlikku käitumist. Kampaania sai avalöögi eile Tallinna kohvikus Moon toimunud pidulikul üritusel. RMK juht Aigar Kallas avas looduskaitse juubelile pühendatud kampaania tõdemusega, et loodust ja inimest ei saa üksteisest eraldada: „Inimene on ka üks osa loodusest, mida koos loodusega tuleks kaitsta. Me saame parima tulemuse, kui õpetame inimesed loodusega koos käituma.“ „Loodusega koos“ kampaania eestvedaja Marge Rammo oli jagas samu mõtteid. „Kampaania rõhk on, et inimeste külastused loodusesse jätkuksid,“ lausus Rammo kampaania avaüritusel. „Me ei taha inimesi loodusest eemal hoida!“ Millistes RMK korraldatud konkurssides kampaania raames osaleda saab? Konkurss "100 soovi ja palvet" „100 soovi ja palvet“ on konkurss, mille raames kogutakse mõtteteri – lausungeid, mis lähendavad inimesi loodusega ja loodust inimestega, mis on suunatud looduse väärikale kohtlemisele, inimese ja looduse vaheliste suhete mõtestamisele. Kelle jaoks on need soovid, kelle jaoks käsud. Lausung kui soov või palve saab olla suunatud meilt loodusele, looduselt meile, või meilt meile endile! Konkurss "100 looduse postkaarti" Konkurss "100 tordiretsepti" "100 tordiretsepti" on konkurss, millega kutsutakse kõiki inimesi valmistama maitsvaid torte. Konkursi korraldajad soovivad näidata, kui rikkalik on meie metsaandide valik, mida toiduvalmistamise juures kasutada ja kui palju leidlikke lahendusi on siinjuures võimalik leida. Esitatud tordiretseptide paremikest on plaanis valmistada juubelitordid, mida pakume looduskeskustes üle Eesti looduskaitse 100. juubelil 14. augustil. Konkurss "100 lemmikut looduses" Käesoleval konkursil esitab RMK hindamiseks 100 riigimetsas asuvat loodusobjekti. Oma lemmikute pingerea selgitame välja rahvusparkides ja kaitsealadel asuvate matkaradade, telkimisalade, metsaonnide ja lõkkekohtade vahel. Kõik konkursil esitatud objektid on Eestimaa loodusesse rajatud selleks, et pakkuda inimestele puhkamis- ja sportimisvõimalusi, võimaldada loodusega suhtlemist, seente-marjade korjamist või niisama omaette olemist ja metsavaikuse nautimist. Konkurss "100 metsapilti" On teada-tuntud tõde, et üks pilt ütleb rohkem kui tuhat sõna. Vaadates looduses enda ümber ringi näeme, mis on selle paiga kultuur ja pärand, millised on need inimesed, kes metsa on külastanud, kuidas nad suhtuvad metsaellu ja väärtustavad looduskeskkonda. Käesoleva konkursiga soovib RMK vahendada looduses liikumise reegleid läbi tähelepanelike silmade luues neist visuaalseid pilte. „Aasta jooksul korraldab RMK konkursside kõrval ka üle saja ürituse, mis ärgitavad inimesi loodusesse loovalt ja vastutustundlikult suhtuma,“ ütles RMK loodushoiu osakonna juhataja Marge Rammo. „Näiteks maikuus saab avalöögi nimekate Eesti muusikute kaasabil toimuv matka- ja muusikaürituste sari meie viies rahvuspargis ning aprillis ja mais viime koolides läbi tasuta loodusõppeprogramme.” “Loodusega koos” kampaania tarvis on Riho Sibula ja Vladislav Koržetsi koostöös valminud ka tunnuslaul „ Mets on rohkem kui mõistame mõõta “, mida saab kuulata ja alla laadida kampaania kodulehelt või Facebooki kontolt. Sealt leiab ka täpsema loodusürituste kava piirkondade ja päevade lõikes. Looduskaitsekampaanias löövad kaasa mitmed tuntud Eesti kultuuri- ja ühiskonnategelased, teiste seas näiteks luuletaja Doris Kareva, muusik Riho Sibul, kunstnikud Heinz Valk ja Navitrolla, loodusemees Hendrik Relve, tippkokk Roman Zaštšerinski, uisutaja Jelena Glebova, telemees Vladislav Koržets, näitlejad Anne Reemann ja Anu Lamp, kunstnik Ruth Huimerind jt. Kas teadsite? Kaitsealad moodustavad 18% Eestimaast. Alates eelmisest aastast tegeleb külastuskorralduse tagamisega Eesti kaitsealadel RMK. See tähendab, et oma 13 puhkeala kõrval korraldab RMK külastust ka viies Eesti rahvuspargis ja kõigil kaitsealadel, olles seeläbi suurim looduspuhkuse pakkuja Eestis. Eelmisel aastal külastati riigimetsa puhkealasid ja kaitsealasid umbes 1,45 miljonil korral. Eesti looduskaitse sünniks loetakse 14. augustit 1910, mil Vilsandi saare majakavahi ja suure linnusõbra Artur Toomi initsiatiivil ning Riia Loodusuurijate Seltsi kaasabil asutati Eesti esimene looduskaitseala – Vaika linnukaitseala, et tagada sealsete lindudele turvalised pesitsusvõimalused. Täna kuuluvad Vaika saared Vilsandi rahvuspargi koosseisu.