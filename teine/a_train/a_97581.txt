www.bioneer.ee	 Laupäeval, 22 septembril tähistatakse Tartu kesklinnas rahvusvahelist autovaba päeva. Autoliikluseks suletud Vabaduse puiesteel avatakse lastele liikluslinnak, töötab jalgrattateenindus ja peetakse jalgrattalaata, Emajõel sõidavad jõetrammid. Keskpäeval algab Küüni tn pargis linna tervisepäev, kus huvilised saavad kaasa teha 6- või 10-kilomeetrise tervisekõnni ja kontrollida oma tervist. Autoliiklusele suletud Vabaduse puiesteel on kella 11-15ni avatud laste liikluslinnak, kus saab lahendada liiklusteste ja osaleda erinevates liiklusmängudes, hüpata batuutidel. Kohapeal kasutamiseks on soovijaile jalgrattad ja turvavarustus. Avatud on jalgrattateenindus ja kohal on ka Tartu Sügisjooksu korraldusmeeskond koos väledate maratonijänestega. Avatud on välikohvik. Kell 11.30-12.30 saab teha jalgratta õppesõitu. Kell 13-14 toimub jalgrattalaat ja oksjon, kuhu igaüks võib tuua müüki või tasuta äraandmiseks oma vana ratta või selle osi. Emajõel liiguvad jõetrammid, mis peatuvad Supilinnas Kartuli tänava otsas, Sadamaturu juures ja Jõe keskuse ehk Sõbra tänava otsas. Orienteeruvalt igal täistunnil alustavad jõetrammina liikuvad alused Jõmmu ja Hilara sõitu turu juurest, Hilara läheb üles- ja lodi allavoolu. Vahepeatustesse jõuavad alused umbes veerandtunniga (vt kaarti) Täiskasvanule maksab jõetrammil sõit 1 euro, kuni 16aastased saavad sõita tasuta. Jõetrammid liiguvad kell 11-15. Vabaduse puiesteel kehtib sõidukitele liikluse piirang kuni kella 18ni. Laupäeval kell 12 algab Küüni tn pargis ka traditsiooniline Tartu linna tervisepäev, kus huvilised saavad osaleda ühisvõimlemises ja 6- või 10-kilomeetrisel tervisekõnnil, kontrollida oma tervist ja kuulda spetsialistidelt nõuandeid tervislike eluviiside harrastamiseks.