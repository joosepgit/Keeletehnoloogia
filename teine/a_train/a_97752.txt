www.bioneer.ee	 Kalavarude kaitseks on kehtestatud püügipiirangud, sealhulgas on määratud ka püügivahendite silmasuurus, et vältida alamõõduliste kalade väljapüüki. Seni on püüniste silmasuurust kontrollitud mõõtekiilu abil, mis surutakse võrgusilma ning kiilu külgedele kantud mõõteskaala näitab võrgusilma suuruse. „Kui käsitsi mõõtmisel on inspektorite ja kalurite vahel tekkinud mõõtetulemuse osas vaidlusi, siis elektroonse mõõtmise puhul peaksid need olema välistatud,“ ütles Keskkonnainspektsiooni kalakaitseosakonna juhtivinspektor Meit Grosmann. „Püünised on erineva silmasuurusega ja nende kontrollimiseks on vaja vastava suurusega mõõtekiilu, kuid elektrooniline võrgusilma mõõtja sobib igasuguse silmasuurusega võrkude kontrollimiseks,“ toob Grosmann välja veel ühe elektroonilise mõõteriista eelise. 15 Euroopa Liidu liikmesriiki, sealhulgas Eesti, soetavad elektroonilised võrgusilma mõõtjad ühishanke korras. Poole seadmete soetamiseks vajalikust summast annab Euroopa Liit, teise poole eraldab meile Keskkonnainsvesteeringute Keskus. Peipsi, Lämmi- ja Pihkva järvel ning Eesti siseveekogudel elektroonilist mõõteriista esialgu kasutama ei hakata. Seal toimub püüniste silmasuuruse kontrollimine endiselt mõõtekiilu abil.