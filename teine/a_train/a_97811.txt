arvamus.postimees.ee	 Sotsid: VEB fondi tuleb saata Riigikontroll Sadade miljonite kroonide arusaamatute liikumistega avalikkuse tähelepanu all olevasse VEB fondi tuleb saata sisse riigikontroll ning vajadusel riigikogu erikomisjon, leiab sotsiaaldemokraadist riigikogu riigieelarve kontrolli erikomisjoni liige Kajar Lember. REKLAAM VEB fondiga seoses on kerkinud küsimusi kindlasti rohkem kui vastuseid. Kahtlemata on oluline teemas selgust saada ja vaatamata möödunud ajale tundub selle kaasuse edasine uurimine mõistlik ja vajalik. Tuleb tunnustada Eesti Panga presidenti, kes on lubanud pangasisese uurimisega algust teha. Kui võrrelda võimalikke institutsioone, kes võiksid uurimisega tegeleda, siis Riigikontrollil on selleks paremad võimalused kui riigikogu erikomisjonil. Usun, et esimeseks sammuks võiks lisaks Eesti Panga tegevustele ka Riigikontroll tõesti oma varasemale auditile teha järelanalüüsi. Kuivõrd selles asjas on vastused olulised, toetame vajadusel ka erikomisjoni moodustamist. Oluline on selle teemaga tegelemine kindlasti seetõttu, et kogu VEB fondiga seonduva juures kerkib üles riigi vastutuse küsimus. Rahandusministri eestvedamisel koalitsioon küll riigikogu tasemel otsustas, et riigil pole VEB fondist tulenevate nõuete täitmisega mingit pistmist, kuid uute asjaolude valguses võib tekkida ka paljudel sertifikaatide saagaga kahju kannatanud ettevõtetel tõenäoliselt taas küsimus oma kahjude korvamise võimalikkusest. Riigiprokuratuur teatas eelmisel nädalal, et näeb Eesti Panga tegevuses seoses VEB Fondiga kuriteo tunnuseid, kuid ei saa aegumise tõttu seda uurima asuda. Riigi peaprokurör Norman Aas soovitas VEB Fondis toimunu uurimiseks kolme teed - moodustada riigikogu uurimiskomisjon, saata sinna taas Riigikontroll või lasta Eesti Pangale tõde välja selgitada.