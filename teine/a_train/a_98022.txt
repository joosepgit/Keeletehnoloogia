www.bioneer.ee	 Minu Eesti mõttetalgud, aga ka kodanikeühenduste tegevus laiemalt aitavat luua sotsiaalset kapitali. Mis see on, kuidas toimub ja mis kasu sellest sünnib, püüab lahata Tallinna Ülikooli Kodanikuühiskonna Uurimis- ja Arenduskeskuse juht MIKKO LAGERSPETZ. Viimase paari aastakümnega on saanud tavaliseks kasutada justkui majanduslikke mõisteid nähtuste kohta, mida varem arvati majandusest üsna kaugel seisvat. Räägitakse loomemajandusest, haridusteenustest, kodanikest kui riigi ja omavalitsuste klientidest jne. See võib mõjuda isegi häirivalt nendele, kelle jaoks kasvõi kultuur oma olemuselt on selline, et seda ei saa majanduslike näitajate abil kirjeldada või mõõta. Samas võib selline sõnavalik olla vajalik olukorras, kus kõike niikuinii püütakse hinnata majanduse seisukohast. Kui kultuur tõesti loob töökohti või elavdab majandust muul viisil, on olemas uus argument selleks, et kultuuri toetada. Samas on väiteid kultuuri majanduslikest mõjudest raske tõestada – sama kehtib teistegi inimestele tähtsate nähtuste kohta. Ka termin sotsiaalne kapital näib seostuvat majandusega: midagi, mis ei ole rahas mõõdetav, võrreldakse ometi kapitali, varaga. Termin annab mõista, et peetakse silmas nähtust mis, nagu ka raha, võib olla abiks või eelduseks paljude teiste hüvede saavutamisele. Sotsioloogilises kirjanduses sai mõiste populaarseks 1970. aastatel, kõigepealt prantslase Pierre Bourdieu teoste kaudu. Tema kirjeldas sellega mainet, lugupeetavust ja sidemeid, millega inimene võis saada eeliseid konkurentsis teistega. Kodanikuühiskonda puudutavas diskussioonis on aga olulisem teine tähendus, milles terminit on kasutatud: kirjeldamaks kollektiivi – ühiskonna, kogukonna või rühma –, mitte üksiku indiviidi ressursse. Kaasajal on termini tuntuimaks kasutajaks ameeriklane Robert D. Putnam, kes on ka Eestit külastanud. Usaldus ja koostöö 1990. aastate alguses kirjutas ta võrdleva uurimuse kohalike omavalitsuste tööst Lõuna- ja Põhja-Itaalias, leides suuri erinevusi, mida ta seletas põhjaitaallaste suurema sotsiaalse kapitaliga. Seal olid inimesed juba ammu harjunud tegema koostööd võrgustikes, mis oma ülesehituselt olid horisontaalsed, st võrdsete inimestevahelised ja hajusad. Lõunas oli aga veel tüüpiline, et inimesed korraldasid oma asju hierarhilistele, ülevalt-alla suhetele toetudes. Spontaanset, ideepõhist koostööd nappis. Seetõttu olid ka valitsusasutused aeglasemad ja vähem innovaatilised. Kõrge sotsiaalse kapitaliga ühiskondades on valitsusasutuste töö üldiselt tõhusam ja majandusareng soodsam kui nendes, kus seda on vähem. Kui inimeste vaheline koostöö viib soovitud tulemusteni, kasvab nii inimeste heaolu kui ka nende soov edaspidigi koostööd teha. Kui aga ühine tegevus peab korduvalt põrkama vastu ületamatuid takistusi, väheneb lõpuks ka valmidus koostööks. Suhelge võõrastega Minu Eesti mõttetalgutel suudeti kindlasti luua vähemalt üks eeldus sotsiaalse kapitali kasvatamisele: omavahel viidi mõttekodades kokku inimesi, kes üksteisest varem palju ei teadnud, aga keda jagatud ideed ja soovid ühendavad. Kindlasti on mitmel pool tulemuseks ühine praktiline töö ideede ellu viimiseks. Kui see peaks veel andma soovituid tulemusi, on lisaks konkreetse probleemi lahendamisele suudetud kasvatada inimeste valmisolekut koostööks ühiste eesmärkide nimel – sotsiaalset kapitali. ___________________________________ Kirjandust: Putnam, Robert D. (2000/2008): „Üksi keeglisaalis. Ameerika kogukonnaelu kokkuvarisemine ja taassünd.” Tartu: Hermes