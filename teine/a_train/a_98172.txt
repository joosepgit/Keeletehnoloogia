www.advent.ee	 Ja seda kuningriigi evangeeliumi peab kuulutatama kogu maailmas tunnistuseks kõigile rahvaile, ja siis tuleb ots. Mt 24,14 Selle missiooni täitmise kohustus ei lasu ainult evangeeliumitöölistel. Igaüks, kes on Kristuse vastu võtnud, on kutsutud tegema tööd ka oma kaasinimeste päästmiseks. Ja Vaim ja pruut ütlevad: “Tule!” Ja kes seda kuuleb, öelgu: “Tule!” Ilm 22,17. Kohustus edastada seda kutset lasub tervel kogudusel. Igaüks, kes on ise seda kutset kuulnud, peab seda kajana hüüdma mägedelt ja orgudest: “Tule!” On väga suur viga arvata, et hingede päästmise töö on ainult misjonäride teha. Tagasihoidlik, pühendunud Kristusesse uskuja – Kristusesse, kes on lokkav viinamägi kurnatud hingedele – peab saama julgustust just inimestelt, kellele Issand on seadnud suurema vastutuse. Jumala kogudust juhtivad inimesed peavad mõistma, et Päästja on misjonitööks andnud volitused kõigile inimestele, kes usuvad Tema nimesse. Jumal saadab oma viinamäele paljusid, keda pole misjonitööks ametlikult ordineeritud. Sajad, lausa tuhanded, kes on kuulnud päästesõnumit, istuvad ikka veel tegevusetult, sel ajal kui nad võiksid olla kuskil teenimas. Neile ütleb Kristus: “Mis te siin kogu päeva tööta seisate?” Ta lisab: “Minge teiegi viinamäele!” Mt 20.6-7. Miks pole nii paljud seni veel kutsele vastanud? Kas seetõttu, et nad vabandavad end sellega, et nende kohus pole kantslist kuulutada? Neile tuleb selgeks teha, et just väljaspool kirikusaali on teha suurim osa tööst ja seda peavad tegema tuhanded pühendunud koguduseliikmed. Kaua on Jumal oodanud, et tervet kogudust haaraks teenimise vaim, nii et igaüks töötaks vastavalt oma võimalustele ja võimetele Tema heaks. Kui Jumala koguduse liikmed teevad neile antud tööd põldudel nii kodu- kui ka välismaal selleks, et evangeeliumikuulutus leviks, siis jõuab hoiatuskuulutus varsti kogu maailma ning Issand Jeesus saab suures aus ja väes tagasi maa peale tulla. AA 110,111