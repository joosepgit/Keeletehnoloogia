www.naisteleht.ee	 TEEMAD Multivitamiin – hoia heaga eemale! 5. September 2008 - 9:52 | naisteleht Valimatult multivitamiine sisse ahmides ei pruugi su organism ikkagi vajalikku ainet kätte saada: F: Radius/Scanpix Apteegiriiulitel laiutavad kirevad multivitamiinipurgid toovad vägisi pähe mõtte: on viimane aeg hakata talveks energiat varuma. Aga tark ei torma neid kohe ostma, sest multivitamiinid võivad organismile hoopis halvasti mõjuda. Proviisor Malle Hilpus ei soovita multivitamiine lihtsalt niisama omast tarkusest tarbima hakata seetõttu, et kõiki kompleksis olevaid vitamiine organism kindlasti ei vaja. Nii võib meie kehas tekkida hoopis mõne rühma vitamiinide üleküllus. See võib välja lüüa üpris tõsise allergiana, samuti koormab vitamiinide ületarbimine maksa. Tagatipuks on sel puhul tegu lihtsakoelise raiskamisega, sest mittevajalikud vitamiinid väljutab organism kehast uriiniga. Kaks erandjuhtu Siiski on kaks erandit, nendib Hilpus, mil organism tõesti vajab turgutamist kõigi vitamiinidega. Üks neist on antibiootikumikuurijärgne aeg. Siis on seedefloora häiritud ega sünteesi tarvilikul määral vitamiine, vitamiinikompleksid aga aitavad kaotatud toonust taastada. «Kindlasti ei tohi vitamiine tarbida siis, kui kallal on mõni viirushaigus, sest ka viirus kosub nendest,» paneb proviisor südamele. Ja isegi pärast antibiootikumiravi ei tasu multivitamiine igavesti sisse vohmima jääda. Piisab ühest kuurist. Teine aeg, mil multivitamiine natuke aega võtta võib, on aastavahetusele järgnev talveperiood. Siis hakkab juurviljade vitamiinisisaldus tasapisi vähenema ning organism ei saa kõike eluks vajalikku enam toidust kätte. Muul ajal, ütleb Hilpus, hoidudes eemale kiirtoidust ning süües värsket eestimaist kraami, koguneb organismi vitamiine piisavalt. Tea, millist vitamiini vajad Ühelgi juhul ei tohiks multivitamiine omapäi valida, sobiva vitamiinikompleksi peab aitama leida apteeker või arst. Hilpus selgitab: «Seda, millisest vitamiinist puudus on, saab tuvastada vaid oma organismi jälgides.» Külmetushaigust põdedes soovitab proviisor süüa C-vitamiini, mida leidub palju sidrunis, samuti mustsõstra-toormoosis. C-vitamiini võib ka tarbida profülaktikaks, kui keegi pereliikmetest on tõbine. Palju paremini kui multivitamiinid tõstavad organismi toonust erinevad ženšennitabletid ja toonikumid. Kofeiin ergutab madala vererõhu puhul. Kõrge vererõhu või südameprobleemide korral tuleb kofeiiniga olla ettevaatlik. Helen Serka Multivitamiinide asemel leia endale vajalik vitamiinirühm Pharma Nord Bio-Quinone’i kapslid toetavad südamejõudlust ja aitavad taastada organismi energiavarusid väsimuse korral ja pärast haigust. 30 kapslit. Hind: 219.70 Hankintatukku B-vitamiin on looduslik preparaat, mille koostises on pärm. Aitab füüsilise koormuse ning ühekülgse toitumise korral. 260 tabletti. Hind: 107.40 B-rühma vitamiinide puuduse tunneb ära lihas- ning närvivalust. Selle rühma vitamiine peaksid tarbima näiteks suitsetajad ja need, kes teevad tugevat ajupingutust nõudvat tööd. Vitatabs B6 avaldab mõju närvidele, südamele, nahale ja ainevahetusele. 120 tabletti. Hind: 51.00 Magneesiumi sisaldavad vitamiinikompleksid on mõeldud neile, keda kimbutavad krambid ja lihaspinge ning kellel ei ole aega käia massaažis või trennis. Vitatabs Mega D-vitamiinid aitavad hoida immuunsüsteemi vastupanuvõimet haigustele. D-vitamiin on oluline ka luudele ja hammastele, aidates kaasa kaltsiumi imendumisele. 150 tabletti. Hind: 160.50