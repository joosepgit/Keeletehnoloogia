www.bioneer.ee	 Lufthansa käivitab alates 2011. aasta aprillist esimesena maailmas biokütusel põhinevad reisid, kasutades selleks IAE mootoritega Airbus A321 lennukeid. Igapäevaselt Hamburgi ja Frankfurti vahel ühendust pidama hakkavad lennukid kasutavad biokütuste segu, mis koosneb 50 protsendi ulatuses hüdrogeenitud ehk vesinikuga töödeldud taimeõlist. Esialgu on lennud plaanitud kuueks kuuks osana tehnoloogiauuringute programmist “Burn Fair”, et teha kindlaks, milline on biokütuste pikaajaline mõju lennukite sooritusele. Airbusi ülesanne on pakkuda tehnilist abi ning jälgida kütuse “käitumist”. Lufthansa tegevjuht Wolfgang Mayrhuber näeb biokütuses suuri võimalusi, aga samas ei kiirusta hinnangutega, sest esmalt tuleb igapäevases kasutuses kogemusi hankida. Kütuse tootja, Soome firma Neste Oili tegevjuht Matti Lievonen ütles, et tunneb antud valdkonna esmaavastaja ja pioneerina uhkust selle üle, et nende toodang on täitnud lennunduses kehtivad ülimalt ranged kvaliteedistandardid. “Ma usun, et sellisel tehnoloogial peaks olema suur tulevik,” ütles Lievonen. Neste toodab biokütust Lufthansa pikaajalise tellimuse alusel. Airbus teeb biokütuse kasutuse vallas koostööd ka teiste lennuliinidega. Nii toimus 22. novembril esimene biokütuse jõul sooritatud lend Ladina-Ameerikas. 2008. aasta veebruaris tegi aga Airbus A380 maailma esimese reisilennukina sõidu veeldatud gaasiga.