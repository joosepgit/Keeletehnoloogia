www.naisteleht.ee	 Suvitaja pajaroog: F: Helin Loik Tänapäeval võib matkatoitu valida pea sadade konservide seast, kuid nõukaajal polnud peale turistieine muud saada. Tollest ajast saati ongi just see konserv tõeline staar! Kogenud matkaja ja osaühingu Matkasport tegevjuht Anneli Mere tunnistab, et turistieine sobib endiselt iga matkatoidu sisse. Ta ütleb, et see pole nõukogude ajast oma headust kaotanud, vaid on jätkuvalt suurepärane toidu- lisand, sest konservis on liha peenestatud ja seguneb hästi muu toiduga. «Konservi eelis on hea vürtsikas maitse ja rammusus. Turistieinega toit on maitsekam ja annab matkajale energiat,» räägib Mere. Teistes konservides on tavaliselt suuremad lihatükid ja need pole nii tugevalt maitsestatud. Konkreetset lemmikut Merel turistieine valikus pole. «Matkale konserve varudes lähtun matkajate arvust, purgi suurusest ja soodsamast hinnast,» selgitab ta. Turistieinet on mugav segada kartulipudru, makaronide, pakisupi või mõne muu toidu sisse. Samas ei pea see olema tingimata vaid matkatoit. Suvel reisivad inimesed rohkem ja võivad nimekaid konserve kaasa osta ka perega telkima minnes, bussireisile või piknikule. Kui toidukraami ei pea otseselt seljas tassima, on turistieinest toidu valmistamisel veel rohkem võimalusi. Näiteks saab seda panna aedviljadest pajaroa sisse või pakkuda tuhas küpsetatud kartulite kõrvale kastmeks. Ole leidlik ja maitsev vabaõhutoit on alati käepärast võtta. Ära vaid konserve kaasa ostes unusta vaadata, kas karbid on iseavatavad või tuleb reisikotti pista ka konserviavaja! Anne Põder Valik turistieineid Frank Potti turistieine , 325 g MAAG Konservitööstus, Eesti Hind: 14.90 Mekib: Ümber lihamassi on tugev rasvakiht, mis sobib hästi praadimiseks. Konserv ise aga eriti rasvane pole. Pigem hea lihava koostisega, kus on tunda ehtsat liha maitset. Pikitud porganditükid annavad värvi ja head mekki. Hästi maitsestatud. Turistieine loomalihast , 250 g SIA Trides, Läti Hind: 16.90 Mekib: Rohke kallerdisega ja tundub veiseliha kohta liiga hele. Ühtlane puderjas mass üksikute tumedate lihatükkidega. Pole eriti rasvane, aga maitse võiks küll olla lihale omasem. Toiduks kõlbab teha küll ja ilmselt maitseb hea ka võileival. Turistieine , 240 g MAAG Konservitööstus, Eesti Hind: 9.80 Mekib: Hele liha, karbi servades on omajagu rasva ja kallerdist. Muu sisu küllalt lihav – söö nagu putru. Lisandiks üksikud porganditükid. Liha mekki on vähe tunda, pigem käib üle kamara ja rasva maitse. Toidu sisse kõlbab küll. Turistieine sealihast , 250 g SIA Ardeks, Läti Hind: 7.50 Mekib: Karbi servades leidub nii kallerdist kui rasva. Seda viimast on ka lihamassi sees ja seetõttu on kogu kupatus tuntava rasva mekiga. Koostis eriti liha ei meenuta ja laguneb koost. Maitse pole siiski kõige halvem. Turistieine sõjaväe kvaliteediga , 320 g SIA Kuršu Zeme, Läti Hind: 12.90 Mekib: Kaane all rasvakiht ja loorberileht, kallerdist palju. Lihamassis leidub palju rasva ja äkki seetõttu laguneb see ka peeneks pudruks. Lihaks on seda raske nimetada. Võõra ja mitte lihale omase maitsega, aga söögi sees kannatab kasutada. Turistieine , 250 g SIA Kuršu Zeme, Läti Hind: 8.80 Mekib: Murra või kahvel puruks – täielikult kõvaks tarretunud mass. Hamba all krõmpsub vaid kamar, ei mingit liha. Kamar peremehetseb ka maitses. Nagu kamaravorst. Ainus pluss, et pole nähtavalt rasvane. Seda ei tahaks isegi toidu sisse. Suvitaja pajaroog 500 g turistieinet 2 suuremat porgandit 1 väike kaalikas 4 keskmist kartulit 1/4 keskmisest kapsapeast 2 keskmist sibulat 50 g võid 3 dl puljongit (1 kuubikust) maitseks suhkrut, soola, purustatud musta pipart Lõika aedviljad kuubikuteks ning sibul ja kapsas parajateks viiludeks. Sulata potis või ja lisa aedviljad valmimise järjekorras. Kuumuta neid kolm-neli minutit. Lisa natuke suhkrut ja soola ning puljong. Kuumuta keemiseni ja lisa turistieine. Maitsesta pipraga ning sega kõik hästi läbi. Hauta tasasel tulel 20 minutit või kuni aedviljad on pehmed. Turistieine-oakaste küpsekartulite juurde 6 keskmist kartulit 6 tl võid 1 karp turistieinet 1 suurem sibul 200 g (pool purki) konserveeritud ube 1 spl jahu maitseks soola, purustatud musta pipart Mässi kartulid hõbepaberisse ja lisa sinna sisse killuke võid, et paber koore külge ei jääks. Viska kartulid kuuma tuha või süte sisse küpsema. Tükelda sibul ja hauta konservirasvas pehmeks. Lisa konservliha ja prae kergelt läbi. Lisa suuremast vedelikust nõrutatud oad, maitsesta soola ja pipraga ning lase mõned minutid veel keeda. Kui kaste jääb liiga vedel ja käepärast on lusikatäis jahu, võid sellega leent paksendada. Serveeri küpsekartulitega. Tomatised kiirnuudlid turistieinega 2 pakki kiirnuudleid 1 karp turistieinet 200 g (pool purki) purustatud tomateid maitseks soola, purustatud musta pipart Aja vesi keema ja pane nuudlid keenud vette pehmenema. Lisa kaasas olev maitseaine. Õli ära lisa. Kurna pehmenenud nuudlitelt vesi. Sulata turistieine potis pehmeks, soovi korral maitsesta soola ja pipraga. Lisa tomatid, kuumuta need kergelt läbi. Kõige lõpuks pane juurde pehmed nuudlid ja sega toit korralikult läbi.