www.naisteleht.ee	 TEEMAD Superstaar Rivo avaldab oma ilu saladused 4. Mai 2007 - 19:41 | marta Superstaari-saates oma välimusega tähelepanu keskpunkti sattunud Rivo Kingi moodsa soengu eest hoolitseb ema, kaunilt kitkutud kulmukaar on kosmeetiku kätetöö. Rivo ei häbene öelda, et välimus on tema trump. «Mulle meeldib olla silmapaistev. Mitte ainult selle saate pärast, vaid olen ka tavaliselt selline,» räägib ta endast ja lisab, et panustab ilusse teadlikult. «Mulle on öeldud, et laulda ma ei oska, aga millegagi pean ju publikut võluma,» põhjendab ta veel. Samas on Rivo veidi nördinud, et viimasest saatest lendas välja superhea lauluhäälega Mariann Saar, aga mitte tema – ja seda ainult välimuse pärast. Ema sätib soengut Rivo hommikused iluprotseduurid jahmatavad nii mõndagi naist: duši alt tulnud, kulub tal enda sättimisele veel pool tundi! «Riiete valimise, juuste kuivatamise ja soengu sättimise peale,» loetleb ta. Ise ta ei arva, et välimusele liialt aega kulutab. «Parajalt,» leiab ta hoopis. Kui Rivol juuksed pikemad olid, võttis soengutegu veel rohkem aega, sest ta pidi neid igal hommikul ka kuumade raudadega «triikima». Enne otsesaadet aga läheb tal praegugi juuste sättimisele umbes 30 minutit. Rivo käib regulaarselt juuksuri juures, laseb kiharaid värvida ja moodsaid soenguid lõigata. Juukseid on ta värvinud juba viis aastat, tukas on olnud nii blonde kui punaseid salke. Poisil on vedanud, sest juuksur on tema ema! «Juukselõikused, geelid ja lakid on mulle tasuta. Ema on minu sponsor!» rõõmustab noormees ja tunnistab, et usaldab ema maitset. «Ise valin soengu, aga ema annab näpunäiteid, sest ta käib kogu aeg koolitustel ja teab viimast moodi.» Ka juuksehooldustooteid on Rivol palju – poisi kohta, täpsustab ta. Ei solaariumile ja maniküürile Rivol on ka silmanähtavalt korrastatud kulmukaar. «Emal on ilusalong. Käisin kosmeetikus ja siis ta natuke tõmbas midagi sealt,» ei häbene Rivo oma ilunippidest rääkida. Kosmeetiku juurde satub ta enda sõnul aga harvem kui paljud teised: mõni ta sõber käib regulaarselt, tema ainult umbes korra poole aasta jooksul. Meestele hoopis tüüpilisemad iluprotseduurid jätab Rivo tegemata. «Solaariumis ma ei käi ja maniküüris ka ei käi.» Riiete valimist pole Rivo samuti keeruliseks ajanud. «Mul pole palju riideid. Mitte nii nagu naistel, et iga päev või üle päeva peab uus outfi t olema,» jutustab noormees. Ehkki Rivo tööl ei käi, meeldib talle šopata, ent sedagi mõõdukalt. Raha selleks saab ta ema käest, mis tähendab, et garderoobi täiendamisele kulub see, mis taskurahast üle jääb.