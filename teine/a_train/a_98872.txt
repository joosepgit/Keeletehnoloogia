arvamus.postimees.ee	 Juhtkiri: kiired ja erilised sammud Maailma juhtivad tööstusriigid leppisid reedel kokku selles, et krahhi äärel finantsturgude stabiliseerimiseks peab astuma kiireid ja erilisi samme. Ja neid peab ette võtma viivitamatult. Senise ebakindluse jätkumine tähendaks aktsiahindade edasist kukkumist, eriti finantssektoris. G7 viiepunktine plaan ei täpsusta aga konkreetseid meetmeid, vaid ütleb lihtsalt, et pangakollapside ärahoidmiseks kasutatakse kõiki vahendeid. Küsimärgiks jäi, millal ja mida täpselt ette võetakse. Möödunud nädal läheb ajalukku sellega, et kunagi varem pole USA aktsiad viie päeva jooksul niipalju väärtust kaotanud. Dow Jonesi indeks kukkus ligi viiendiku võrra ning häving Euroopa ja Jaapani turgudel oli sama ulatuslik. Rahvusvahelise Valuutafondi peaökonomisti sõnul läheb halvimal juhul veel mõned nädalad mööda enne kui riigid õiged meetmed kasutusele võtavad. Seega on reaalne oht, et turud lähinädalate jooksul veelgi viiendiku võrra langevad. Ent siis pöördub olukord ehk paremuse poole.