www.naisteleht.ee	 reis Kaunis Kambodžas kulgeb elu rahulikus rütmis. Koos on rikkalikud lauad, vaesed lapsed vaestes külades ja vaimustav kultuuripärand – ainult vaata ja imesta: F: Kersti Puhm Stressi ja kiirustamise asemel on Kambodžas aega igaks toiminguks, toidu nautimiseks, puhkamiseks, jutlemiseks ja inimeste aitamiseks. Seal omandab aeg ka valge inimese ehk barangi jaoks märkamatult uue tähenduse. Põhjamaisest kliimast Kagu-Aasia kuuma päikese alla jõudnud barangil lööb niiskus ja kuumus esmalt hinge kinni, kuid juba esimese kohanemisnädala järel pole õhukonditsioneeri enam vajagi. Küll aga läheb aega, et harjuda sealse veniva elukorraldusega. Sest ega buss ühe kärsitu reisija pärast sihtpunktist A sihtpunkti B kiiremini jõua. Tuleb olla lihtsalt kannatlik ning nautida kohalikku elu. Kambodža kuningriigis kõneldakse khmeeri keelt ja sealset rahvast nimetatakse khmeerideks. Khmeerid on sõbralikud ja äärmiselt uudishimulikud, uurides külalise käest pea alati, kus ta pärit on ja kas ta ka abielus on. Nad armastavad nalja, naudivad karaoket ja perega koos olemist, mis tähendab, et lapsed (neid on peredes pigem palju kui vähe) on haaratud kõigisse igapäevaelu toimetustesse. Pere, religioon ja toidu nautimine on khmeeride elus kõige tähtsamad. Samuti on nad väga õpihimulised – seega ärge imestage, kui keegi teid väga entusiastlikult endale õpetajaks värvata püüab! Gruusia pealinn on väga eriilmeline. Ühe pilguga näed ülimat rikkust ja vaesust, prügihunnikuid ja fantastilisi vaateid. Kõike seda on ülipõnev avastada: F: Bulls Gruusia hingematvaid loodusvaateid varjutavad ohtrad prügihunnikud, auklikud teed ja sõjajäänukid, kuid grusiinid ise on ikka sõbralikud võõrustajad, kellega koos rahu terviseks pits või kaks tõsta. Tänapäeva Gruusiat võib soovitada sihtkohana just neile seiklejatele, kes on küllastunud peenelt viimistletud Euroopa kultuurist ja otsivad tahumatumaid elamusi. Keskmisele eestlasele on reis Gruusiasse kerge reaalsuse-kontroll: oleme ju harjunud praeguse Eesti elu üle aina nurisema, samas oskavad palju kehvemates tingimustes elavad grusiinid rõõmustada isegi siis, kui selleks vähimatki põhjust ei näi olevat. Vaatamata räämas või poolikutele ehitistele ning kohati šokeerivatele prügihunnikutele ja ühiskäimlatele, ei kujuta Gruusia turistile suuremat ohtu kui mis tahes teine postsovetlik maa. Augustikuine Venemaa rünnak pani küll kõva põntsu Gruusia turismi ja majanduse arengule ning muutis kohalike elu raskeks, kuid seda ülevoolama külalislahkusega tervitatakse iga keldrikõrtsi või poeuberikku sisseastujat. Öelge julgelt, et olete eestlane (see on võlusõna!) ja teid koheldakse kui kaugelt koju jõudnud venda. Epp Reinmets San Sebastian on silmipimestavalt ilus linn, kus iga elanik naudib seda, mida ta teeb ja mida elul talle pakkuda on: F: Silvia Pärmann Baskimaa kauneimasse linna San Sebastiani hakkas rong elegantsest Pariisist käima 20 aastat varem kui Hispaania enda pealinnast Madridist. Linna bulvaritel, restoranides ja rannapromenaadil on Pariisi hõngu siiani tunda. Ehkki Hispaania osa, on Baskimaa omaette maailm ja San Sebastiani (baski keeles Donostia) elanikud klass omaette. Baskid teevad kõike kirega: kokkavad nii, et San Sebastianis on rohkem Michelini tärne kandvaid restorane ühe ruutmeetri kohta kui kusagil mujal; kasvatavad väikelinna filmifestivalist välja Euroopa ühe olulisema; teevad siestat pidamata tööd ega kurda tööpuuduse üle. Ning harrastavad sporti. Rannapromenaadil näeb tervisejooksjaid ja rattureid iga ilmaga ning isegi sombusel novembripäeval koorivad inimesed end rannas vihmavarju all trikoo väele ning silkavad karastavaks supluseks merre. Ainult parkimist kesklinnas ei suuda kohalikud kuidagi korraldada ja eelistavad aja ning närvide säästmiseks jala käia. Jah, mõned neist seisavad ka oma vabaduse eest nii tulise kirega, et pommid plahvatavad. Aga seda teevad nad kodust kaugemal. San Sebastianis, kus elavad baskiks olemist kõige tõsisemalt võtvad inimesed, saavad kõik siira ja sõbraliku vastuvõtu osaliseks. Kohalikud soovitavad lahkelt linna parimaid baare ja parimate baaride parimaid pintxo’sid ning viivad kas või kättpidi kõige kaunimaid vaateid imetlema. Silvia Pärmann Observatooriumi juurde 0-meridiaani vaatama jalutajad teevad peatuse ka kauni Thamesi jõe ääres ja mereväeakadeemias: F: Topfoto/Scanpix Muidu tavalise Londoni linnaosana näiv Greenwich on tähtis 1851. aasta otsuse pärast – just sealt jookseb läbi Maa 0-meridiaan, mis poolitab planeedi kaheks, idaks ja lääneks. Greenwichi kõige tähtsam koht on kuninglik observatoorium, sest just selle teadusasutuse hoovist 0-meridiaan läbi jooksebki. Teoreetiliselt võinuks 0-meridiaan olla ükskõik millise suure observatooriumi juures, kuid 1851. aastal pani sir George Airy selle enda meelest õigesti paika ning 1884. aastaks oli seda tunnustanud rohkem kui kaks kolmandikku merendusettevõtetest. Sama aasta oktoobris otsustati ka rahvusvahelisel meridiaanikonverentsil, et Greenwichi meridiaan on ametlikult 0-meridiaan. Kui aga GPSiga mõõtmisi teha või Google Earthi pealt 0-meridiaani asukohta vaadata, selgub, et tulemus erineb mõnevõrra mahamärgitud kohast. GPSide süsteem arvutab positsiooni välja satelliitidelt saadud andmeid võrreldes. Kuna Maa kuju pole just lihtsate killast, oli globaalse positsioneerimissüsteemi ehitajatel võimatu panna GPSe näitama 0-meridiaani seal, kus ta maha märgitud on. Täpseim, mis nad teha suutsid, oli märkida 0-meridiaan Airy omast 102,5 meetrit itta. Aga see ebakõla ei takista inimestel käia Greenwichi observatooriumi hoovis asuva ausamba juures end pildistamas, seistes selleks isegi järjekorras. Observatooriumis asuv muuseum neile nii väga huvi ei pakugi. Sten A. Hankewitz