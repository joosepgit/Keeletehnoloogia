www.naisteleht.ee	 Näovärskendajad on Eesti poelettidele ilmunud alles viimase paari aastaga. Kuigi esmalt tundub see toode üpris kahtlase väärtusega – miks ikka sellisele raha raisata!? – kinnitab Katrin Toonela, et pihustatav vesi muudab naha tõesti elastsemaks ja rahustab ka allergiale kalduvat nahka. Kuidas näovesi toimib? Näovesi piserdatakse näole ja liigne kuivatatakse salvrätikuga. Enamik näovetest ei imendu sügavamatesse nahakihtidesse, neist on kasu pindmiselt. Igapäevane dušš ja vihma kätte jäämine ei niisuta ju samuti meie nahka kuigivõrd. Et näovee toime oleks sügavam, peaks see sisaldama kas eeterlike õlisid (nagu näiteks Decleori näovesi) või muid «transportivaid» toimeaineid. Lisandid muidugi tõstavad toote hinda, kuid seeeest kanduvad niisutavad toimeained sügavamale ja näovee mõju on tõhusam. Leevendab päikese ja tuule ärritust Pihustatav termaalvesi sobib niisutavaks värskenduseks eriti hästi kuumadel suvepäevadel, näiteks pärast päikesevanne või sportimist, samuti higi pühkimiseks ja näo puhastamiseks pärast või enne meikimist. Näovesi leevendab tuulest ja päikesest põhjustatud ärritust ning õhetust. Väheses koguses võib vett pihustada ka meigitud näole. Pudelist väljapaiskuv veepiiskade pilv on justkui udu, mis näole langedes meiki laiali ei aja. Näovesi on ka hea ergutaja, kui uni on silmas. Lennureisidel või muudes olukordades, kus nahka muul moel niisutada ei saa, osutub termaalveepudel mugavaks – viska väike pudel käekotti ja värskendus on alati omast käest võtta. Näovett ei tohi kasutada talvel vahetult enne õue minekut. Vesi ravib põletikke? Termaalvett saadakse soojaveeallikatest. Need veed sisaldavad väga palju mineraale, näiteks kaltsiumit, rauda, magneesiumit, liitiumit ja muid kasulikke aineid. Eviani näovesi tuleb Prantsuse Alpidest, Avène toodete valmistamiseks kasutatakse vett Lõuna-Prantsusmaa Avène’i linnast, millest tootja sõnutsi on kasu ka nahapõletike, ekseemi, akne ja psoriaasi korral.