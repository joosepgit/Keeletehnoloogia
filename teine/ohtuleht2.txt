Ennekõike on tähtis turistidelt tulu teenida

Teet Malsroos
„Linn aga peab võtma jalad kõhu alt välja ja lõputu hädaldamise asemel sadamaala ühenduse kesklinnaga lõpuks korda tegema,“ kurjustab Õhtuleht oma juhtkirjas. Väidetakse, et sadam on vaid poole kilomeetri kaugusel vanalinnast ja antakse mõista, et võiks tulla ka jala.

Reaalsus on siiski see, et kruiisilaevade kai ise on 400 meetrit pikk ja kruiisiturist eakas inimene. Reisikorraldajad teavad, et kai jääb siiski vanalinnast liiga kaugele, et asuda seda teekonda jala läbima. Kogemus ütleb seda. Reaalsus on veel see, et ruum on piiratud ühik. Korralda, kuidas tahad, tipphooaja täituvus on piiri peal.

Mis puudutab aga turismindust, siis vähem loeb külastajanumber ja märksa rohkem teenitav tulu. Sest konverentsiturist kulutab statistikaameti andmeil siin 1000 eurot, tavaline laevaga tulija aga pelgalt 300 eurot. Kruiisiturist aga heal juhul 80 euro ümber. Jah, kruiisiturismil on omad kasud, kuid muudes liikides on need kasud suuremad ning tegevus ise hooaja ja linnaruumi mõistes sobivam.

Pigem soovitaks silma peal hoida arengutel konverentsituristide ja Aasia turistide osas. Nende viimaste osas väidab Maailma Turismiorganisatsioon, et hiinlased kulutavad reisil kaks korda rohkem kui ameeriklased. Muide, nad on juba kohal ja nende read kasvavad.

Mis puudutab sadama-ala arendust, siis esiteks on juba suvest saadik käimas Reidi tee ehitus ja see kindlasti parandab mereäärset liiklust Tallinnas. Teiseks on käivitunud Tallinna Sadama Masterplani rakendamine, kuhu on kaasatud maailma juhtivarhitekti Zaha Hadidi büroo. Ka Tallinna Sadama plaanide teokstegemine tõstab sadamaala atraktiivsust. Kolmandaks, sadama tramm, on järjekorras järgmine. 