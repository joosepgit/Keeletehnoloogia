Liiga väiksed riided? Etiketinõustaja soovitab ETV ilmapoisile number suuremat pintsakut (25)

ETV ilmapoiss Ott Nool on televaatajale jäänud silma pisut kentsaka välimusega. Nimelt on noormehel pintsaku mõlemad nööbid kinni, mistõttu jakk istub seljas kehvasti. Kas mitte etikett aga ei ütle, et alumine nööp tuleks lahti jätta?
Lugu jätkub pärast reklaami.

Etiketist lähtuvalt peaks etiketiõpetaja Inge Ojakääru sõnul olema pintsaku alumine nööp lahti, et anda kuuele liikumisruumi.

„Etiketis peab pidevalt jälgima, kas on uusi suundasid või häid selgitusi erinevate nähtuste kohta. See on ühest küljest põnev valdkond, kus vahel pole üheseid vastuseid ning reeglid tuleb asetada teatud konteksti. Reeglid on tänapäeval ajas ka pidevas muutumises. Ja teisest küljest, rääkides reeglitest, saame viidata just esteetikale, kas vaadeldav üldpilt välimusest või suhtlemisest on kena või mitte ning anda seeläbi soovitusi, et esteetiliselt oleks kõik hästi,” selgitab Ojakäär.

Samas tuleb naise sõnul jälgida, milline pilt avaneb siis, kui alumine nööp on avatud. „Eriti esinejate puhul, kus oled laval kõikidele pealaest jalatallani hinnata. Kui alumise nööbi avamisel ei ole pilt kena, siis... järgmine küsimus on, et pintsaku suurus pole õige.”

„Praegu tundub, et pintsak võiks olla numbri võrra suurem. Ka varrukad tunduvad olevat väheke lühikesed. Päevasärgi varrukate äär peab paistma kuue varrukatest, kuid mitte niipalju kui siin,” kommenteerib Ojakäär ETV ilmapoissi.

Praegune pilt – kinniste nööpidega pintsak – ei jäta naise sõnul head muljet, kuna esineja peab liigutama käsi, siis oleks juurde vaja ikka vabamat liikumisruumi.

„Pildilt näeb ka seda, et püksitaskutes on liigseid esemeid – mobiil ja muud sellist, mis esile trügivad. Kui esinemise ajaks taskud tühjendada, on samuti tervikmulje kindlasti parem,” soovitab Ojakäär.

„Ühesõnaga – võiks olla number suurem pintsak, millel alumine nööp on avatud, ning pükste taskud tühjendatud!”

„Võtame lugejate tähelepanekud teadmiseks ja edastame tegijatele. Küll ei ole pintsakunööbid „Aktuaalse kaamera” ilmateate puhul teema, millel pikema kommentaariga peatuda,” kommenteeris ERR-i Eesti Rahvusringhäälingu kommunikatsioonijuht Pille-Mai Helemäe.